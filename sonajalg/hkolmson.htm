<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta http-equiv="Content-Language" content="et">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>kolmissõnajalg - liigikirjeldus</title>
</head>

<body background="images/1HTtaust.gif" bgcolor="#FFFFFF">

<p align="center"><font face="Arial" color="#005300"><img src="images/hkolmson.jpg"
align="right" border="1" hspace="6" vspace="10" vspace="10" width="200" height="270"></font><strong><b><font
face="Arial" size="4" color="#005300">Harilik kolmissõnajalg</font><font face="Arial"
color="#005300"><br>
</font><font face="Arial" size="3" color="#005300"><i>(Gymnocarpium dryopteris)</i></font></b><font
face="Arial" color="#005300"><br>
</font></strong><font face="Arial" size="3" color="#005300">kolmisimar, maarjakanarik,
maarjasõnajalg</font></p>

<p><font size="2" face="Arial">Harilik kolmissõnajalg on meie üks väiksemaid
sõnajalgu ja jääb tavalisele metsas jalutajale enamasti märkamatuks. Teda ei
tunta ka aias kasvatatava ilutaimena. Kuid seetõttu ei maksa kolmissõnajalga
alahinnata. Ta on täiesti täisväärtuslik sõnajalg. Võiks öelda, et
kevadel on ta meie üks ilusamaid sõnajalgu. Tema väikesed ja väga õrnad
erksad helerohelised lehed ei jäta suure massina koos kasvades kedagi külmaks.
Sellist kaunist vaatepilti võib sagedamini kohata mõne tihedama võsa all
niiskemas salu- või laanemetsas. Kahjuks või ka taime õnneks,
aga inimesed sellistesse padrikutesse sageli ei satu. Kui lillekorjajad jõuaksid
kolmissõnajalani, siis ilmselt ei suudaks nad teda korjamata jätta. Ta sobib väga
hästi lillekimpudesse. Kuid ega ta enda eest seismist jäta. Nimelt närtsib ta
õrna taimena kimbus ruttu ära, just nagu tahes korjajale öelda: ära mind
teine kord üles kisu, ma olen veel noor ja tahan kasvada, metsa all olen palju
ilusam. Välimuselt meenutab ta oma kolmeosalise lehega, mis asetsevad rõhtsalt,
ka pisikest <a href="kilpjalg.htm" style="color: #005300">kilpjalga</a>.</p>

<p>Nagu kõikidele eostaimedele omane, kasvatab ka kolmissõnajalg paljunemiseks
eoseid. Need valmivad juulist kuni septembrini. Eosed on pruunikad ja
neerukujulised. Tuule abil võivad need emastaimest väga kaugele lennata. Kui
uus koht on kasvuks sobiv, siis imeb eos endasse vett ja idaneb. Peagi kasvab
temast roheline leheke – eelleht. See toitub nagu suur taim, aga ei kasva kuigi
suureks. Eellehe alumisel pinnal arenevad taime suguliseks paljunemiseks
vajalikud pisikesed organid. Neist ühed valmistavad isassugurakke, teised aga
emassugurakke. Valminuna isassugurakud vabanevad, liiguvad munarakkudeni ja
viljastavad need. Viljastunud munarakust kasvab uus väike kolmissõnajalg.
Peagi ilmub maapinnale esimene väike leht. Kui taim on õnnelikult täiskasvanuks
saanud, hakkab ta vegetatiivselt risoomi abil paljunema. Varsti katab kogu selle
taime ümbrust väikeste sõnajalgade mets. </p>
<p>Harilik kolmissõnajalg on meil küll harilik, kuid mitte ainuke kolmissõnajalg.
Paepragudes kasvab vahetevahel veel teinegi: paas-kolmissõnajalg. Paljus on ta
hariliku kolmissõnajala sarnane, kuid temal on kõik liitlehe kolm haru
enam-vähem ühesuurused, pae omal on aga keskmine tunduvalt suurem. Ka eospesad
on harilikul kolmissõnajalal hõredamalt ja rohkem lehe serva läheduses</p>
</font>
<div align="center"><center>

<table border="1" cellspacing="1" bordercolor="#C0C0C0" bordercolordark="#808080"
bordercolorlight="#FFFFFF">
  <tr>
    <td><a href="hkolmson2.htm" target="_self"><img src="images/Info1.jpg" border="0"
    width="125" height="31"></a></td>
  </tr>
</table>
</center></div>
</body>
</html>
