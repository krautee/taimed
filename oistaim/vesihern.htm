<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta http-equiv="Content-Language" content="et">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>harilik vesihernes - liigikirjeldus</title>
</head>

<body background="images/1HTtaust.gif" bgcolor="#FFFFFF">

<p align="center"><font color="#005500" size="4" face="Arial"><strong><img border="1" src="images/vesiher.jpg" align="right" hspace="6" vspace="6" width="270" height="200">Harilik vesihernes</strong><br>
</font><font color="#005500" size="3" face="Arial"><em><strong>(Urticularia vulgaris)</strong></em><br>
lihtne vesihernes, kalahernes, vesipõis</font></p>

<font FACE="Arial" SIZE="2">
<p>Harilik vesihernes on veetaim, kes hõljub vabalt vees ja kellel juuri
polegi. See-eest on tal aga pikk, vahel enam kui meetrine vars. Vars on tihedalt igalt küljelt ääristatud kitsaste, veidi tilli lehti meenutavate väikeste
lehtedega. Luubiga uurimisel selgub siiski, et need lehed on mõnevõrra
teistsugused, need ei ole päris terveservalised ja on läbilõikes pigem
lamedad kui ümmargused. Veest välja ulatub vaid vesiherne peenike lehtedeta õisikuraag.</p>
<p>Õisi on vesiherne kobaras kuni kümme. Need on väga huvitavad. Kõigepealt
tunduvad sellise õrna ja nõtke taime jaoks pisut suurtena, teiseks on neil väga
huvitav kuju ja kolmandaks kaunis oranzikaskollane värvus. Sellised õied
paistavad veelompides või turbaaukudes, kraavides ja tiikides juba kaugelt
silma. Õie juures on huvitav tema korrapära: kõikide õite alahuul on kergelt
ülespoole pöördunud servaga, ülahuule servad on aga käändunud alla, õie
sisemuse poole. Vesiherne õiel on ka kuni sentimeetripikkune kannus.
Sellisena meenutab ta veidi herne või teiste liblikõieliste õisi, kuid
viimaste hulka ta ei kuulu. Äsjaöeldut kinnitab ka see, et vesiherne viljaks
ei ole kaun, vaid hoopis kupar.</p>
<p><img border="1" src="images/vesiher1.jpg" align="left" hspace="6" vspace="6" width="200" height="270">Mis
aga teeb siis vesihernest “herne”, kui tal isegi hernekaunu ei ole? See on
tema lehtede ainulaadne omapära. Nimelt on neil põiekesed, milliseid ei ole ühelgi
teisel Eesti taimel. Need põiekesed on küll vaid mõne millimeetri suurused ja
veidi munakujulised, kuid siiski meenutavad pisut herneid. Väikeseid põiekesi
võib ühel lehel leida mõnest üksikust kuni paarisajani. Need põiekesed ei
ole aga lihtsalt ilu pärast või taime vees hõljumise hõlbustamiseks, neil on
ka hoopis tähtsam ülesanne. Need aitavad vesihernele toitu muretseda. Oli meil
ju juttu, et sel huvitaval taimel polegi juuri, aga kuidagi peab ju siiski
endale toitu hankima.</p>
<p>Vesihernest võib pidada meie üheks paremini arenenud loomtoiduliseks
taimeks, ilma loomse toiduta ei saa ta peaaegu üldse elada. Tema süsteem pole
kuigi keeruline, kuid töötab väga hästi. Igal põiekesel on vetruv kaas, mis
avaneb ainult sissepoole. Tühi põis tõmbub veidi kokku ja imeb siis enda
suudme lähiümbrusest vett. Koos veega satuvad aga põide ka väikesed
veeloomad. Põie sees on lõks, mille seinad on kaetud näärmetega. Nende näärmete
nõrede abil seeditakse saak veerand tunniga ära. See on taimede jaoks hämmastavalt
suur kiirus. Seejärel muutub vahepeal punnis olnud põieke jälle nõgusaks ja
imeb uue portsu vett koos toiduga. Seda kõike võib üks põieke korrata kuni
sada korda päevas. Kui leiate mõnest seisva või aeglaselt voolava veega
kohast vesiherne, siis võite tema usinat tööd jälgida. Seejuures on ehk
kasulik ka teadmine, et veeimemine põiekesse võtab vaid sekundist kolmkümmend
kaks korda väiksema aja ja seega võib vaid näha, kuidas põieke aeglaselt tühjeneb
ja siis on järsku jälle täidetud.</p>
<p>Eestis kasvab neli vesiherne liiki. Neist ainult harilikul vesihernel
esinevad põiekesed kõikidel lehtedel. Teiseks erinevuseks on õite värvus:
kui harilikul on nad oranzkollased, siis teistel kahvatukollased.</p>
</font>
<div align="center"><center>

<table border="1" cellspacing="1">
  <tr>
    <td><a href="vesihern2.htm" target="_self"><img src="images/Info1.jpg" border="0"
    width="125" height="31"></a></td>
  </tr>
</table>
</center></div>
</body>
</html>
