<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta http-equiv="Content-Language" content="et">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>harilik kuldvits - liigikirjeldus</title>
</head>

<body background="images/1HTtaust.gif" bgcolor="#FFFFFF">

<p align="center"><font color="#005500" size="4" face="Arial"><b><img
src="images/kuldvits.jpg" align="right" border="1" hspace="6" vspace="6" width="200"
height="270"> </b><strong>Harilik kuldvits</strong><br>
</font><font color="#005500" size="3" face="Arial"><em><strong>(Solidago virgaurea)</strong></em><br>
arnikas, meestepuna, Püha Peetruse kepp, venindhaigerohi, voolme rohi</font></p>

<p><font size="2" face="Arial">Harilik kuldvits on tavaline metsalagendike,
teeservade ja niitude asukas. Seega kasvab kuldvits just sellistes kohtades, kus
ta sageli inimese teele ette jääb. Nii ei ole see kaunis tuhandete
kuldkollaste õitega taim ka vanadele eestlastele märkamatuks jäänud. Nende tähelepanekutest
räägivad väga ilmekalt mitmed huvitavad rahvapärased nimed. Näiteks “Püha
Peetruse kepp”, metsjorjen ja kullakälid. Kuid enamik kuldvitsa nimedest
viitavad siiski tema raviomadustele.</p>

<p>Huvitav on see, et kuldvitsa on ühes kohas kutsutud naestepunaks, teisal aga
hoopis meestepunaks. Kuna naistepuna on hoopis üks teine ravimtaim, siis peaks
meestepuna sobilikum olema. See on päris hea lahendus: kui naistel on oma puna,
siis olgu meestel ka. Seda, et
temaga sai mitmeid valusid kõrvaldada, näitavad
nimetused umbvalurohi, venindhaigerohi ja voolme rohi. Peale tugeva valuvastase
toime on
kuldvitsal
ka põletikuvastane vägi. Teena aitab kuldvits soole-, neeru-
ja kuseteede põletike vastu. Kuid sellel taimel on veel üks huvitav nimi, mis
on levinud peaaegu kogu Eestis. Selleks on arnikas ja kõik teised sarnased
nimed. Millest küll selline nimi? Arnika on üks ravim- ja ilutaim, kes meil
looduslikult ei kasva, küll aga harva
ilupeenardel. Kes teda tunneb,
see teab millised on arnika õied. Kui te nüüd ei tea veel, millised on
kuldvitsa õied, siis need on samasugused, aga lihtsalt tunduvalt väiksemad.</p>
<p>Oleme nüüd rääkinud kuldvitsa õitest. Kuid tegelikult ei mõelnud me
mitte õisi, vaid õisikuid. Kuldvits on korvõieline, kelle imepisikesed õied
on koondunud väikesteks korvõisikuteks. Ühe õisiku läbimõõt on kuldvitsal
kuni poolteist sentimeetrit. Õit meenutab see väike õisik seepärast, et tema
serval on pikad keelõied, keskel aga lühikesed putkõied. Kuid need väikesed
õisikud on veel omakorda liitunud kümnete ja sadade kaupa suureks liitõisikuks.
Nii saabki ühe taime kohta lugematu arv õisi. Ja kuna need õied sisaldavad kõik
ka rikkalikult magusat nektarit, siis peetaksegi kuldvitsa heaks meetaimeks.</p>
<p>Hariliku kuldvitsa õitest võib saada kollast värvainet, millega
riiet värvida. Kuldvitsa lehti on rasketel aegadel kasutatud tee aseainena.
Kuldvits sobib isegi lõikelilleks ja hekitaimeks. Iluaianduses on tal aga ka üks
suurekasvuline sugulane, kellel on palju suuremad liitõisikud, kuid veelgi väiksemad
korvõisikud. See on kanada kuldvits: kõrge kollakasroheline taim suurte
kollaste õisikutega, kes kasvab metsistunult vanades taluaedades, sagedamini
aga teeservadel ja jäätmaadel.</p>
</font>
<div align="center"><center>

<table border="1" cellspacing="1">
  <tr>
    <td><a href="kuldvits2.htm" target="_self"><img src="images/Info1.jpg" border="0"
    width="125" height="31"></a></td>
  </tr>
</table>
</center></div>
</body>
</html>
