<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta http-equiv="Content-Language" content="et">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>kähar karuohakas - liigikirjeldus</title>
</head>

<body background="images/1HTtaust.gif" bgcolor="#FFFFFF">

<p align="center"><font color="#005500" size="4" face="Arial"><b><img
src="images/kahkaruohM.jpg" align="right" border="1" hspace="6" vspace="6" width="270"
height="200"></b><strong>Kähar karuohakas</strong><br>
</font><font color="#005500" size="3" face="Arial"><em><strong>(Carduus crispus)</strong></em><br>
karuohtja, okaline ohakas, orjaohakas, mets-põdraohakas</font></p>

<p><font FACE="Arial" SIZE="2">Kähara karuohaka lähimad sugulased on teised
karuohakad, mitte kõik ohakad nagu enamasti arvatakse. Tavaliselt ei arva
inimesed karuohakaid ja ohakaid erinevatesse taimeperekondadesse, kuid nii see
on. Loomulikult pole selleks ka mingit erilist vajadust, sest suurt kasu pole ei
ohakatest ega ka karuohakatest. Tavaliselt on nad
kõik
ühed
tüütud umbrohud põldudel või
rohumaadel. Parim, mis nendest saada võib, on mesi. Selles osas on kähar
karuohakas üks tublimaid, tema õites on õietolmu laiali kandvate putukate
jaoks nektarit küllaltki palju. Kui taimede eristamiseks vajadust pole, siis ei
mõelda neile ka erinevaid nimesid välja. Nii on läbi aegade kõiki ohakaid ühtviisi
kutsutud. Karuohakas öeldakse enamasti siiski kõige enam torkivate ohakate
kohta. Nii võib aga karuohaka nime endale saada ka mõni tavaline ohakas. Tõsi
küll, päris karuohakad ise on ka torkivad taimed.</p>

<p>Mis siis on erinevat karuohakatel ja lihtsalt ohakatel? Ega see vahe teab mis
suur olegi. Lihtsaim eristamisviis on viljade abil. Nagu paljudel korvõielistel
nii on ka ohakate ja karuohakate viljadel, seemnistel, valkjad lendkarvad.
Teaduslikuma sõnaga nimetatakse seda lennuaparaati pappuseks. Pappus aitab
seemnistel lennata emataimest kaugemale. Nii võib teie aeda tüütu ohakas või
karuohakas sattuda isegi mitme kilomeetri kauguselt. Need lendkarvad on küll
vaid setimeetripikkused, kuid just neid me peame uurima. Tuleb luup kätte võtta
ja vaadata üksikut pappusekarva. Karuohakatel on see täiesti lihtne, sirge. Kõikide
ohakaliikide pappusekarvad on aga sulgjate harudega, nagu linnusulg. Niisiis nii
väike see vahe ongi, kuid botaanikud on leidnud, et need taimed peavad siiski
eri perekondades olema.</p>
<p>Eestis kasvab kolm karuohakaliiki, peale kähara veel torkav ja longus
karuohakas. Torkava lehed on palju jäigemad
ja
nahkjamad kui käharal. Samuti
torgivad nad rohkem, nagu nimest arvata võib.
Nende
lehtedel
on
eriti jämedad ja tugevad kollased ogad. Longus karuohakal peab nime järgi
otsustades midagi longus olema. Tõepoolest on tema õisikud allapoole käändunud
ehk longus, need on ka suuremad ja dekoratiivsemad, kui teistel karuohakatel
(kuni 5 cm läbimõõdus).</p>
<p>Kähar karuohakas kasvab meil kõikjal teeservadel, prahipaikadel, varemetes
ja muudes peremeheta kohtades, kuid sageli ka mererannikul ja harva metsades.
Umbrohuks muutub ta siiski harva, pigem eelistab jäätmaid.</p>
<p>Torkav ja longus karuohakas on meil palju haruldasemad.</p>
</font>
<div align="center"><center>

<table border="1" cellspacing="1">
  <tr>
    <td><a href="kahkaruoh2.htm"><img src="images/Info1.jpg" border="0" width="125"
    height="31"></a></td>
  </tr>
</table>
</center></div>
</body>
</html>
