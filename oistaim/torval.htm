<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta http-equiv="Content-Language" content="et">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>tõrvalill - liigikirjeldus</title>
</head>

<body background="images/1HTtaust.gif" bgcolor="#FFFFFF" link="#005500" vlink="#005500" alink="#005500">

<p align="center"><img src="images/torval.jpg" align="right" hspace="6" vspace="6"
border="1" width="200" height="270"><font color="#005500" size="4" face="Arial"> <strong>Tõrvalill</strong><br>
</font><font color="#005500" size="3" face="Arial"><em><strong>(Lychnis viscaria)</strong></em><br>
tõrvanelk, tõrvakann, unilill, kurjakubjapisarad</font></p>

<font FACE="Arial" SIZE="2">
<p>Kuival mäenõlval või niidul suve algul ilusaid lilli korjates avastate
sageli ühtteist huvitavat. Üheks selliseks avastuseks võib olla see, et
lillekimp on käe külge kinni jäänud ja käed millegi tumedaga kokku määrdunud.
Lähemalt uurides võite leida, et see lill, mida te korjate, on nagu ära määritud:
keegi oleks käinud aasal millegagi, millest on tõrva välja tilkunud. Nii on kõik
ilusad lilled rikutud. Asi pole siiski nii hull. Arvatavasti olete lihtsalt tõrvalille
leidnud. Tõrvalille üheks iseloomulikuks tunnuseks ongi ju see, et tema noored
varred on sõlmekohtade alusel tumedad ja kleepuvad, täpselt nagu tõrvaga
koos. Tõrvalille juures on see täiesti loomulik ja kahjustusega siin tegemist
pole.</p>
<p>Sellised varred teevad tõrvalille kergesti eristatavaks ükskõik millisest
teisest meie lillest. Tema roosakaspunased kuni lillakad õied võiks nii mõnegi
teise taimega segamini minna. Kuna tõrvalill on sugulane nelkidega, siis
sarnanevad tema õied meie tavalisemate nelkide omadele. Näiteks <a href="nurmnelk.htm" style="color: #005500"> nurmnelgi</a> õied
on peaaegu samasugused, vaid veidi väiksemad. Küllaltki suurte õite pärast
soovitatakse tõrvalille iluaedadesse kasvatamiseks. Talle meeldivad päiksepaistelised
kuivemad nõlvakud. Tõrvalille kasvatamisel peab aga arvestama, et ta paljuneb
küllaltki kergesti seemnetest ja võib nii metsistuda. Seega tuleks tõrvalillele
jätta piisavalt ruumi ja tihedasse püsilillepeenrasse ei maksaks teda
istutada.</p>
<p>Meie looduslikest nelkidest on tõrvalill siiski palju suurem ja seepärast
nendega teda tavaliselt segamini ei aeta. Küll peetakse aga tõrvalilleks küllaltki
sageli <a href="kaokann.htm">käokanni</a>. Nad on küll enam-vähem ühesuguse
suurusega, kuid õied on siiski üpris erinevad. Kui tõrvalille õite
kroonlehed on küllaltki terved, vaid ühe sisselõikega tipul, siis käokanni
kroonlehed on päris rohkesti lõhestunud. Samuti on käokanni õied heledamad
ja pole nii erksad kui tõrvalillel. Käokann kasvab tavaliselt tõrvalillest
niiskematel kohtadel. Lõpetuseks olgu aga korratud, et tõrvalillel on ikkagi
vars tumedate kleepuvate kohtadega. Ühelgi teisel meie taimel sellist vart
pole, isegi käokannil mitte. </p>
</font>
<div align="center"><center>

<table border="1" cellspacing="1">
  <tr>
    <td><a href="torval2.htm" target="_self"><img src="images/Info1.jpg" border="0"
    width="125" height="31"></a></td>
  </tr>
</table>
</center></div>
</body>
</html>
