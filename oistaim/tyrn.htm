<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta http-equiv="Content-Language" content="et">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>harilik türnpuu - liigikirjeldus</title>
</head>

<body background="images/1HTtaust.gif" bgcolor="#FFFFFF" link="#005500" vlink="#005500" alink="#005500">

<p align="center"><img src="images/tyrnpuu.jpg" align="right" hspace="6" vspace="6"
border="1" width="270" height="200"><font color="#005500" size="4" face="Arial"> 
<strong>Harilik türnpuu</strong><br>
</font><font color="#005500" size="3" face="Arial"><em><strong>(Rhamnus
catharticus)</strong></em><br>
türnapuu, viherpuu, vihur, kitseuipuu</font></p>

<font FACE="Arial" SIZE="2">
<p>Türnpuu on rohkem tuntud Põhja- ja Lääne-Eesti inimestele, sest sealsetel
kuivadel loopealsetel kasvab teda palju sagedamini kui Lõuna- või Ida-Eestis.
Kuid selgeks võiks õppida selle taime igaüks. Parimaks eristamistunnuseks on
lehed. Need on türnpuul piklikud, veidi terava tipuga. Alt vaadates paistavad
silma külgrood, mis on omapäraselt kaardunud lehe tipu suunas. Tavaliselt
kasvab türnpuu tiheda põõsana, tema okste tippudes turritavad aga astlad.</p>
<p>Astlad justkui peletaksid inimesi temast eemale. Parem ongi türnpuust eemale
hoida, sest tema marjad on mürgised nagu <a href="paakspuu.htm">paakspuu</a>
omadki. Need võivad põhjustada oksendamist, piinavaid kõhuvalusid ja peapööritust.
Halvimal juhul võivad aga saabuda krambid, mis võivad haarata ka südame- või
hingamislihaseid. Toored türnpuu marjad on rohelised, aga valminult muutuvad
mustaks.</p>
<p>Kuid ka türnpuu on ravimtaimena tuntud. Kõhulahtistina võib tarvitada toorete
marjade mahla, kuid ettevaatust liialdamisega, eriti laste puhul. Ohutu annus on
1</font><font FACE="Symbol" SIZE="2">¼</font><font FACE="Arial" SIZE="2">2
supilusikatäit päevas. Rohkem kasutatakse kuivatatud marju, millest tehakse
teed. Seegi mõjub kõhulahtistina, kuid võib mõnikord liiga tugevat toimet
avaldada. Tee valmistamiseks võetakse supilusikatäis kuivatatud marju klaasi
keeva vee kohta. Teel lastakse tõmmata kaks tundi. Juuakse õhtul, korraga pool
klaasi. Marju on kasutatud ka värvimisel.</p>
<p>Türnpuul on väga huvitav kollaka tooniga ja kaunite soontega kõva puit.
See on hinnatud materjal puidukunstnike hulgas, kuid jämedaid puid on leida küllaltki
vähe. Viimase üheks põhjuseks on asjaolu, et türnpuu on nagu paakspuugi
teraviljadel parasiteeriva seene, kõrrerooste vaheperemees. Nii on olnud türnpuude
kasvatamine isegi keelu all, palju puid raiuti metsas maha. Kuid ega see kuigi
edukas ettevõtmine ei olnud, sest raiutud puu asemele tuli juurtest või kännutüükast
tihti mitu uut.</p>
</font>
<div align="center"><center>

<table border="1" cellspacing="1">
  <tr>
    <td><a href="tyrn2.htm" target="_self"><img src="images/Info1.jpg" border="0" width="125"
    height="31"></a></td>
  </tr>
</table>
</center></div>
</body>
</html>
