<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta http-equiv="Content-Language" content="et">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>alpi võipätakas - liigikirjeldus</title>
</head>

<body background="images/1HTtaust.gif" bgcolor="#FFFFFF">

<p align="center"><img src="images/voipatak.jpg" width="200" height="270" align="right"
hspace="6" vspace="6" border="1"><font color="#005500" size="4" face="Arial"><strong>Alpi
võipätakas</strong><br>
</font><font color="#005500" size="3" face="Arial"><strong><em>(Pinguicula
alpina)</em></strong></font></p>

<font FACE="Arial" SIZE="2">
<p>Alpi võipätakat võib pidada meie üheks huvitavamaks taimeks. Võipätakad
on putuktoidulised taimed. Tema kasvukohad on enamasti nii vesised ja
toitainetevaesed, et ega sealt suurt midagi võtta olegi. Nii saab võipätakas
pinnasest peamiselt vee, aga toitained tulevad eelkõige väikestest putukatest.
Kuidas ta siis putukaid püüab? Selleks on võipätakal lehed, mille pind on
kleepuva limaga kaetud. Lima eritavad lehe pinnal leiduvad väikesed näärmekarvakesed.
Eriti ohtraks muutub kleepuva “liimi” eritamine siis, kui mõni putukas
hakkab lehe pinnal liigutama. Nii jääbki loomake limasse kinni. Edasi algab
aeglane, kuid kindel lehe serva kokkurullumine. Võipätaka kollakasrohelise
lehe serv on alati veidi ülespoole kaardunud, valmis kokku rulluma. Lõpuks
surub lehe serv putuka tihedalt vastu lehe pinda ja algabki putuka seedimine.
Kogu see töö võtab aega ühe kuni kaks ööpäeva.</p>
<p>Tööd tegevaid lehti on aga taimel hulka. Need asetsevad kõik juurmise
kodarikuna otse maapinnal. Kui lehed on võipätakal ilusad ja hästiarenenud,
siis vart pole sel taimel peaaegu olemaski. Tal on vaid väga lühike maa-alune
vars. Kui taim õitsema hakkab, siis kasvab maa peale pikk varretaoline õisikuvarb,
mis pole aga tõeline vars.</p>
<p>Alpi võipätaka õied on kreemikasvalged nagu Alpide lumised mäetipud. Nad
asetsevad ühekaupa peenikestel õisikuvarbadel, mida on ühel taimel vaid
paar-kolm tükki. Meie teisel võipätakaliigil, harilikul võipätakal on õied&nbsp;
sinakaslillad. Alpi võipätakas on
harilikust tunduvalt haruldasem ja vaid Saaremaal kasvava liigina kuulub ka
looduskaitse alla.</p>
<p>Miks on aga sel taimel niisugune omapärane nimi nagu “võipätakas”? See
tuleb sellest, et varemalt korjati võipätakate lehti ja anti lehmadele. Seepeale
muutus lehmade piim kollakamaks. Mõnel pool räägiti, et “lehmad annavad
seepeale rohkem võid”. Neid muutusi põhjustab jälle lehtedel olev lima. Sel
limal on ka raviomadused. Nii soovitatakse võipätaka lehti panna kõikvõimalikele
haavadele ja kärnadele, et neist kiiresti vabaneda. Peamiselt on temaga
ravitsetud pragunenud ja mõranenud huuli, millest tulenevad ka paljud mokkadega seotud
rahvapärased nimed.</p>
</font>
<div align="center"><center>

<table border="1" cellspacing="1">
  <tr>
    <td><a href="voipatt2.htm" target="_self"><img src="images/Info1.jpg" border="0"
    width="125" height="31"></a></td>
  </tr>
</table>
</center></div>
</body>
</html>
