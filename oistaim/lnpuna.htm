<!DOCTYPE html PUBLIC "-//IETF//DTD HTML//EN">
<html>
  <head>
    <meta http-equiv="content-type" content="text/html; charset=windows-1257">
    <meta name="GENERATOR" content="Microsoft FrontPage 4.0">
    <title>liht-naistepuna - liigikirjeldus</title>
  </head>
  <body bgcolor="#FFFFFF" background="images/1HTtaust.gif">
    <p align="center"><font face="Arial" size="4" color="#005500"><b><img src="images/lihtnpuna.jpg"
            hspace="6" height="270" width="200" vspace="6" border="1" align="right">
        </b><strong>Liht-naistepuna</strong><br>
      </font><font face="Arial" size="3" color="#005500"><strong>(</strong><em><strong>Hypericum
            perforatum</strong></em><strong>)</strong><br>
        jaanilill, luuvalurohi, neitsipuna, vereseletuserohi, viinalill</font></p>
    <font face="Arial" size="2">
      <p>Naistepuna on vana ja rahva hulgas tuntud ravimtaim, kel on palju
        erinevaid
        kasulikke omadusi. Egas siis ilma asjata öeldud, et jaanilaupäeva öösel
        korjatud jaanirohud aitavad terve aasta iga haiguse vastu. Naistepunal
        arvati
        olevat koguni nõiavägi.</p>
      <p>Naistepuna hakkab õitsema jaanipäeva ajal ja sellest ka paljud Jaaniga
        seotud nimed. Õitsvaid naistepunasid võib edaspidi paari kuu jooksul
        kohata.
        Parimaks ravimiks on siiski suve alguse taimed, kui õied on alles
        noored.
        Korjata tuleb naistepunal peaaegu kogu vart koos lehtede ja õitega.
        Kasvama jäetakse
        selle taime kõige alumine puitunud varre osa. Kuivatamiseks võib
        naistepunad
        kimpu siduda, et neid oleks siis hea kuhugi sooja ja pimedasse riputada.</p>
      <p>Kuidas seda väärtuslikku ravimtaime kasutada? Teda on kasutatud teena
        ja õli- või viinaleotisena. Naistepuna abil on saadud kibedaid veine.
        Naistepunaga saab nahka parkida ning siidist, eriti aga villast riiet
        värvida. Naistepuna kogu maapealne osa annab erinevate ainetega koos
        kollase, punase, vahel peaaegu musta värvi. Lõuna-Eestis on naistepuna
        viinalilleks kutsutud seepärast, et teda pandi sageli kosjaviina sisse,
        et “viin võimsam ja armuasjade ajamine kindlam saaks.” Samuti annavad
        naistepuna õied viinale kauni punase värvi.</p>
      <p>Rahvapäraste nimede järgi võib oletada, et naistepuna on mitmete
        naistehaiguste ravimisel tähtis taim. Välispidiselt on naistepuna
        kasutatud haavade, paisete ja põletuste raviks, samuti igeme- ning suu
        limaskestade põletike korral kuristamiseks. Naistepuna mõjub hästi
        hingamisteedele. Naistepunal on aga ka lihtsalt kogu keha rahustav
        toime.</p>
      <p>Kuidas naistepuna nime on saanud? Selle kohta on erinevaid arvamusi. On
        arvatud, et kui “naesterahvastel on asjad kinni, siis naistepunadest tee
        teeb lahti”. Kõige laiemalt on levinud teadmine, et “kui naesterahvad
        kahvatud ja valged seisavad, siis pidada nad naestepuna-heinadest
        keedetud teed jooma. Siis tuleb puna palgesse.”<font face="Arial" size="2"></font></p>
      <p>Tavalisi naistepuna liike on Eestis kaks: liht- ja kandiline
        naistepuna. Mõlemad on piisavalt sarnased, et sobida enam-vähem
        ühteviisi hästi nii ravimtaimeks, parkimiseks kui värvimiseks. Siiski on
        neid kahte liiki üsna kerge eristada. Kandilise naistepuna vars on
        selgesti neljakandiline, liht-naistepuna vars on ümar või kahe tiivulise
        kandiga. Liht-naistepuna õite tupplehed on kaunis terava tipuga,
        kandilisel naistepunal tömbid. Ja tunnuseid on teisigi… Iseloomulik on
        ka see, et kaks liiki kasvavad natuke erinevates kasvukohtades.</p>
      <p>Lõpetuseks aga ka väike hoiatus. Suures koguses võib naistepuna
        põhjustada
        mürgistusi. Seejuures sageli avaldub mürk alles siis, kui heledale
        nahale
        paistab päikesevalgus. Seega muutub inimese või looma nahk valguse
        suhtes ülitundlikuks.
        Õnnetumatel juhtudel võib naistepunamürgistus viia ka krampide ja
        ajukahjustuseni.</p>
    </font>
    <div align="center">
      <center>
        <table bordercolordark="#808080" bordercolorlight="#FFFFFF" cellspacing="1"
          bordercolor="#C0C0C0" border="1">
          <tbody>
            <tr>
              <td><a href="lnpuna2.htm" target="_self"><img src="images/Info1.jpg"
                    height="31" width="125" border="0"></a></td>
            </tr>
          </tbody>
        </table>
      </center>
    </div>
  </body>
</html>
