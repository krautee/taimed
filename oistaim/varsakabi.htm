<!DOCTYPE html PUBLIC "-//IETF//DTD HTML//EN">
<html>
  <head>
    <meta http-equiv="content-type" content="text/html; charset=windows-1257">
    <meta http-equiv="Content-Language" content="et">
    <meta name="GENERATOR" content="Microsoft FrontPage 4.0">
    <meta name="ProgId" content="FrontPage.Editor.Document">
    <title>varsakabi - liigikirjeldus</title>
  </head>
  <body bgcolor="#FFFFFF" background="images/1HTtaust.gif">
    <p align="center"><img src="images/varsakabi.jpg" align="right" hspace="6" height="200"
        width="270" vspace="6" border="1"><font face="Arial" size="4" color="#005500">
        <strong>Harilik varsakabi</strong><br>
      </font><font face="Arial" size="3" color="#005500"><em><strong>(Caltha
            palustris)</strong></em><br>
        konnakapsas, ahunalill, kanakool, latiklill</font></p>
    <font face="Arial" size="2">
      <p>Varsakapja on ilmselt näinud kõik, kes on kevadel läinud veekogule
        piisavalt lähedale, et jalad märjaks saaksid. Tavaliselt osatakse talle
        ka mõni nimi pakkuda, iseasi kas botaanikud pakutuga alati nõus on.
        Varsakabi kasvab kõikide vähegi suuremate veekogude ääres, nii järvede,
        jõgede kui kraavide ja ojade kaldail. Peale veekogude kallaste leidub
        varsakapja ka soostunud metsades ja niitudel. Kevadel kasvab ta sageli
        jalad vees, sest siis on kõrgveeaeg ja veekogude kaldad on üle ujutatud.
        Suvel jääb ta enamasti kuivale. Varsakabi peab seega elu jooksul toime
        tulema erinevate tingimustega. Arvestades liigi laia levikut, saab ta
        sellega nähtavasti suurepäraselt hakkama.</p>
      <p>Varsakabjal on laiad lehed läbimõõduga kuni paarkümmend sentimeetrit,
        sama laiad kui pikad. Lehed on ümarad ja alusel südajad või neerjad,
        nagu botaanikud ütlevad. Varsakabja lehed on varsa kabja kujulised.
        Sellest ka nimi.</p>
      <p>Tabavad on ka teised rahvapärased nimed. Laialdaselt on tuntud
        konnakapsas. See nimi viitab kahele tunnusele. Esiteks, varsakabi kasvab
        seal, kus elavad konnad – vees. Ja teiseks, tema välimus meenutab mingil
        määral kapsast: lehed on laiad, lapikud ja mahlased nagu kapsal. Samas
        peab teadma, et varsakabja lehti ei või süüa nagu kapsa omi. Kogu
        varsakabi on mürgine, ehkki mitte surmavalt. Kõige mürgisem on taim
        õitsemise ja viljade kandmise ajal. Seega peab ettevaatlik olema ka
        lastega jalutamas käies, et nad mahlakate lehtedega taime suhu ei
        pistaks. Loomadel tavaliselt mürgistusi ei esine, sest nad ei söö teda
        kuigi meelsasti.</p>
      <p>Mõnel pool on levinud nimed ahunalill ja latiklill. Need on seotud meie
        tavaliste kalade ahvena ja latika kudemisega. Varsakabi õitseb just
        nende
        kudemise ajal. Õied on aga tal omapärased seetõttu, et neil pole üldse
        kroonlehti. Nüüd võivad üllatuda need, kes taime hästi teavad: tal on ju
        kaunid läikivad ja küllaltki suured kollased õied. Tõsi ta on, need
        kollased on hoopis tupplehed, kroonlehed on varsakabjal ära kadunud.</p>
      <p>Loomadega on see kaunis niiskete kasvukohtade lill veel ühel moel
        seotud.
        Rahvatarkus ütleb nimelt, et varsakapju ei tohi tuppa tuua, kui haned
        hauduvad,
        sest siis ei haudu haned poegi munadest välja. See pole võib-olla eriti
        põhjendatud
        uskumus, kuid tuppa ei maksa neid siiski tuua, sest ükski lihakas ja
        vesine märgade
        kasvukohtade taim ei taha vaasis kuigi kaua seista.</p>
    </font>
    <div align="center">
      <center>
        <table cellspacing="1" border="1">
          <tbody>
            <tr>
              <td><a href="varsakabi2.htm" target="_self"><img src="images/Info1.jpg"
                    height="31" width="125" border="0"></a></td>
            </tr>
          </tbody>
        </table>
      </center>
    </div>
  </body>
</html>
