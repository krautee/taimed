<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta http-equiv="Content-Language" content="et">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>valge mesikas - liigikirjeldus</title>
</head>

<body background="images/1HTtaust.gif" bgcolor="#FFFFFF">

<p align="center"><font size="4" face="Arial"><b><img src="images/valmesik.jpg"
align="right" border="1" hspace="6" vspace="6" width="200" height="270"></b> </font><font
color="#005500" size="4" face="Arial"><strong>Valge mesikas</strong><br>
</font><font color="#005500" size="3" face="Arial"><em><strong>(Melilotus albus)</strong></em><br>
meesik, maarjamalts, orjavits, odra-pujud</font></p>

<font FACE="Arial" SIZE="2">
<p>Valge mesikas on meie mesikaliikidest kõige tavalisem ja seda mesikat on
ilmselt igaüks näinud. Kui kohtate looduses valgete õiekobaratega mesikat,
siis võite kindlad olla, et see on just valge mesikas. Kõik teised meie
mesikaliigid on kollaste õitega, mistõttu neid on omavahel raskem eristada, kui
seda liiki kõigist ülejäänutest. Valged õied on koondunud mitme sentimeetri
pikkustesse kobaratesse, mis on püstised, kuid nende üksikud õied on
rippuvad. See on mesikatele iseloomulik tunnus.</p>
<p>Kui aga kahtlete, kas tegu on mesikaga, siis uuriga leitud taime lehti.
Mesikatel on kolme lehekesega liitlehed. Neist lehekestest keskmine on pikema
rootsuga kui külgmised. Ja kolmas tunnus on see, et kogu lehekese serv on alati
hambuline või täkiline. Meenutame, et <a href="hluts.htm" style="color: #005500"> lutsernidel</a>
on hambuline vaid lehekese
ülemine pool, muidu on nende lehed peaaegu samasugused.</p>
<p>Nüüd aga valge mesika kasulike omaduste juurde. Põllumajanduses
kasutatakse valget mesikat teistest mesikatest rohkem. Põhjuseks on tema suur
kasv ja seega suurem saak. Mesikast valmistatakse peamiselt silo ja haljasväetist,
kuid teda sobib kasutada ka värske heintaimena. Valget mesikat on peetud isegi
Eesti kõige paremaks haljasväetise taimeks. Selle au võlgneb ta kõrgele lämmastikusisaldusele. Värskelt söövad loomad teda meelsasti enne õitsemist, õitsemise
ajal aga suurem osa loomi väldib mesikaid. Põhjuseks on vallanduv tugev
kumariinilõhn.</p>
<p>Valge mesikas sisaldab kumariini rohkem, kui teised meie mesikad ja nii
kasutatakse ka teda lõhnaainete tootmisel ja ka alkohoolsetele jookidele mõru
maitse ning iseloomuliku lõhna andmisel. Kuid see kumariin võib ka loomadele
ohtlikuks saada. Kui mesikas peaks niiske heina sees hallitama minema, siis
tekivad tema kõdunemisel mürgid. Need võivad põhjustada surmaga lõppevaid
raskeid verejookse. Põhjuseks on tekkiva mürgi verehüübimist takistav toime.
Samasugust ainet toodetakse ravimitööstuses verehüübimise vastase
ravimina.</p>
<p>Värskelt on aga valge mesikas täiesti ohutu kaunis taim. Eriti hindavad
teda aga mesilased ja nendega koos mesinikudki. Tõepoolest on valge mesikas väga
hea meetaim. Tähtis on ka väga pikk õitseaeg: juunist septembrini.</p>
</font>
<div align="center"><center>

<table border="1" cellspacing="1">
  <tr>
    <td><a href="vmesikas2.htm" target="_self"><img src="images/Info1.jpg" border="0"
    width="125" height="31"></a></td>
  </tr>
</table>
</center></div>
</body>
</html>
