<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta http-equiv="Content-Language" content="et">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>harilik jänesekapsas - liigikirjeldus</title>
</head>

<body background="images/1HTtaust.gif" bgcolor="#FFFFFF">

<p align="center"><font color="#005300" size="4" face="Arial"><b><img
src="images/janesek.jpg" align="right" border="1" hspace="6" vspace="6" width="200"
height="270"> </b><strong>Harilik jänesekapsas</strong><br>
</font><font color="#005300" size="3" face="Arial"><em><strong>(Oxalis acetosella)</strong></em><br>
jäneseoblikad, jäneseapukad, käokapsas, meesterahva soone rohud</font></p>

<p><font size="2" face="Arial">Jänesekapsast tunnevad ilmselt kõik, kas te aga
teate ka seda, et jänesekapsaid on mitusada liiki. Eesti looduses kasvab neist
vaid üks: harilik, kuid paljusid teisi kasvatatakse dekoratiivsete lehtede ja
vahel ka õite pärast nii koduaedades lillepeenardel kui isegi toas
potitaimena.</p>

<p>Meie harilikku jänesekapsast iseloomustavad õrnad puhasrohelised, vahel
veidi kollaka varjundiga lehed ja valged õied. Teistel liikidel võivad õied
olla nii kollased kui punased ja veel teisteski toonides. Aga ega meie
kuusemetsade põlisasuka õied alati nii lihtsalt lumekarva ole. Sageli võib näha
neil roosakaid või lillakaid sooni, kroonlehtede alusel aga väikest kollast
laiku. Mõnikord on kogu jänesekapsa leht veidi roosa või lilla jumega.
Harilikul jänesekapsal on iga õierao tipus vaid üks õis, kuid kevadel mais või
juuni algul võib neid metsas nii palju olla, et kogu maa tundub olevat nagu
valgeid lumelärtsakaid täis.</p>
<p>Siiski teeb jänesekapsas veel ühe huvitava vingerpussi. Ilmselt vähesed on
märganud tal õisi hiljem kui juunikuus. Botaanikud aga räägivad, et jänesekapsas
õitseb kuni hilissügiseni. Kuidas on see võimalik, miks me neid õisi siis ei
näe. Lugu on nii, et need hilisemad õied on erinevalt kevadistest lühikese
raoga ja peidavad end kas metsakõdusse või tihedasse samblakihti ära.
Selliseid õisi ei näe kunagi avatult: need jäävadki pungataoliselt
kinniseks. Kui see õis aga katki lõigata, siis näeme, et tal pole kõik õie
osad normaalselt arenenud. Arusaadavalt tekib mõte, et mingeid korralikke
seemneid sellistest õitest ei tule. Kuid siin juhib jänesekapsas meid
eksiteele. Need õied tolmeldavad end ise ja keeruliste mehhanismide abil
arenevad
neis lõpuks täiesti idanemisvõimelised normaalse välimusega
seemned.</p>
<p>Seemnetega paljunemine ei ole jänesekapsal siiski peamine. Kui taim
ettevaatlikult mullast üles tõmmata, siis näeme, et tal on all lihakate
soomustega kaetud risoom, mille külge kinnituvad veel harunevad juured.
Risoomi abil laiendabki jänesekapsas end igas suunas. Lihakad soomused on aga
varuainete säilituspaigaks, et kevadel kiiresti kasvama hakata. Maapealset vart
harilikul jänesekapsal polegi.</p>
<p>Veidi ka jänesekapsa söömisest. Tema hapukat maitset on tundnud ilmselt
igaüks.
Nii salatit kui
suppi
võib valmistada
igast
jänesekapsa maapealsest osast,
kuid
vitamiin C poolest on eriti rikkad tema lehed.
Seejuures peab
siiski
teadma ka
seda, et miski liigne ei ole hea. Suures koguses sööduna võivad jänesekapsa
lehed põhjustada mürgistust ja raskeid neerude kahjustusi. Nii et olge jänesekapsa
söömisel mõõdukad.</p>
</font>
<div align="center"><center>

<table border="1" cellspacing="1">
  <tr>
    <td><a href="janesek2.htm"><img src="images/Info1.jpg" border="0" width="125" height="31"></a></td>
  </tr>
</table>
</center></div>
</body>
</html>
