<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta http-equiv="Content-Language" content="et">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>harilik malts - liigikirjeldus</title>
</head>

<body background="images/1HTtaust.gif" bgcolor="#FFFFFF" link="#005500" vlink="#005500" alink="#005500">

<p align="center"><font color="#005500" size="4" face="Arial"><b><img
src="images/har-malts.jpg" align="right" border="1" hspace="6" vspace="6" width="200"
height="270"></b><strong>Harilik malts</strong><br>
</font><font color="#005500" size="3" face="Arial"><em><strong>(Atriplex patula)</strong></em><br>
haraline malts, päris malts</font></p>

<p><font size="2" face="Arial">Harilik malts on meil väga tavaline umbrohi.
Harilikult peetakse maltsaks ühte veelgi sagedamat umbrohtu –
<a href="vhanemalts.htm"> valget
hanemaltsa</a>. Kuid hanemalts on hoopis teise perekonna taim. Väliselt on
hanemalts hoopis pehmem kui harilik malts. Lehed on harilikul maltsal hanemaltsa
omadest mõnevõrra kitsamad. See-eest on harilikul maltsal väikesed lehekesed
ka õite alusel, hanemaltsal pole. Veelgi enam, hariliku maltsa emasõitel polegi
õiekatet,
on vaid väikesed
lehekesed
teiste õieosade kaitseks.
Muidu on õisikud ja ka üldine välimus
maltsal ja hanemeltsal väga sarnased.
Mõlemad nad on ka vähemalt noorelt iseloomuliku läikiva valkja jahutaolise
kirmega kaetud.</p>

<p>Nagu eelnevast jutust juba välja
tuli, on hariliku maltsa õied ühesugulised.
See tähendab, et taimel on nii emas- kui isasõied. Seemned arenevad vaid emasõitest.
Hanemaltsal on aga mõlemasugulised õied. Väliselt on hariliku maltsa ja valge
hanemaltsa õied ja õisikud üpris sarnased. Maltsa ja hanemaltsa perekonna
liike on Eestis tegelikult rohkem. Looduslikud liigid kasvavad enamasti
mererannal, sissetoodud liigid aga jäätmaadel ja prahipaikadel.</p>
<p>Harilik malts on meil umbrohi, mererandadel või mujal looduslikes
kasvukohtades leidub teda harva. Seejuures kasvab ta samasugustel kohtadel kui
valge hanemalts. Kõige sagedamini kohtame teda mitmesugustel mahajäetud
viljaka mullaga lapikestel. Sellisteks võivad olla vanad sõnniku- või
kompostihunnikud, samuti harimata jäänud põllumaa. Kui aga maltsataimed on
endale juba ühe ilusa tagala loonud, siis vallutavad nad kiiresti ka kõik ümberkaudsed
vähegi sobivad maad. Nimelt võib üksikul maltsataimel valmida kümneid
tuhandeid seemneid ja piisava kasvulava korral võivad
paljudest
neist
sirguda uued taimed.</p>
<p>Harilikust maltsast vabanemiseks ei tohi kuskile jätta rohimata aia- ja põllumaad,
kohti, kus taim saaks kosuda. Välja rohida pole teda kuigi raske, kuid kui
malts massiliseks muutub, siis on see väga tülikas.</p>
</font>
<div align="center"><center>

<table border="1" cellspacing="1">
  <tr>
    <td><a href="harmalts2.htm" target="_self"><img src="images/Info1.jpg" border="0"
    width="125" height="31"></a></td>
  </tr>
</table>
</center></div>
</body>
</html>
