<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta http-equiv="Content-Language" content="et">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>harilik koldrohi - liigikirjeldus</title>
</head>

<body background="images/1HTtaust.gif" bgcolor="#FFFFFF">

<p align="center"><b><font size="4" face="Arial"><img src="images/har-koldr.jpg"
align="right" border="1" hspace="6" vspace="6" width="200" height="270"> </font></b><font
color="#005300" size="4" face="Arial"><strong>Harilik koldrohi</strong><br>
</font><font color="#005300" size="3" face="Arial"><em><strong>(Anthyllis vulneraria)</strong></em><br>
kassikäpp, kollane härjapea, võikäpp, kollane tuttõis</font></p>

<p><font size="2" face="Arial">Harilik koldrohi on Lääne- ja Põhja-Eestis
ning meie Läänemere saartel tavaline taim. Mujal Eestis kohtab koldrohtu
harvemini. Tema üldlevilagi ei ulatu meist suurt idapoole. Harilik koldrohi
kasvab vaid Kesk-Euroopas ja Skandinaavias, meie jääme tema levikuala
idapiirile. Põhiline
laiemat
levikut
takistav
tegur
on tema lubjanõudlus – ta kasvab hästi üksnes
lubjarikkal pinnasel. Sellised on Eestis paepealsed ja looniidud. Peale
looniitude võib harilikku koldrohtu ohtralt kohata pärisniitudel, ka liivasel
pinnasel. Mulla viljakuse suhtes ei ole tal erilisi nõudmisi.</p>

<p>Loetletud omaduste tõttu on ta sobilik taim kuivadele loopealsetele ja
liivastele aladele. Samuti ei saa alahinnata tema häid omadusi loomatoiduna.
Kolmandaks on ta küll vähenõudlik, aga teeb mulla sobivaks enamnõudlikele
taimedele. Eestis on teda kultuurniitudel kasvatatud väga harva, kuid
looduslikel rohumaadel peab teda väärtuslikuks taimeks iga loomakasvataja.
Teda tuntakse taimena, mis annab lehmadele rammu ja teeb või kollaseks.
Rahvameditsiinis on teda vahel kasutatud neeruhaiguste puhul ja haavade
parandamisel..</p>
<p>Suure söödaväärtusega lehed ja varred pole ainus, mida koldrohust saab.
Juba kaugelt paistavad silma tema mitme sentimeetrise läbimõõduga õienutid.
Iga õis varjab endas suurt nektariannust. Kes seda kätte tahab saada, peab õiele
väikese teene osutama. See on õietolmu kandmine ühe õie tolmukatelt teise õie
emakale. Mesilased ei pea seda liiga raskeks ja nii saavadki nad koldrohu abil
teha hulka head mett. Eriti hea meetaime teeb koldrohust tema pikk õitseaeg,
mis kestab vahel isegi maist septembrini.</p>
<p>Nüüd veidi koldrohu äratundmisest. Rääkisime juba suurtest õienuttidest,
mis koosnevad pea pooleteise sentimeetri pikkustest õitest. Kuid õite värv võib
olla väga erinev. Mõnikord on need kuldkollased, teinekord päris punased või
oranzid, kuid leidub ka kõikides vahepealsetes toonides õisi. Harva on mõned
nutid isegi valkjaskollased. Samuti võib olla õie alumine osa
ülemisest
veidi erinevat värvi. Lisaks õitele paistab silma ka koldrohu karvasus: karvased on nii
lehed, varred, õisikuraod kui ka õietuped. Kuid iseloomulik on, et kõik
karvad on vastu taime liibunud. Lõpuks jõuame omapäraste lehtede juurde.
Alumised lehed võivad olla pikarootsulised lihtlehed, just nagu oleks sulgjas
liitleht oma teised lehekesed ära kaotanud. Kuid need võivad olla ka
liitlehed. Sel juhul on vaid tipmine leht suur, teised on üpris hädised. Varre
tipu suunas muutub tipmine leheke järjest väiksemaks ja külgmised suuremaks,
nii on koldrohu ülemiste lehtede tipmised lehekesed vaid pisut suuremad külgmistest.</p>
</font>
<div align="center"><center>

<table border="1" cellspacing="1">
  <tr>
    <td><a href="koldrohi2.htm" target="_self"><img src="images/Info1.jpg" border="0"
    width="125" height="31"></a></td>
  </tr>
</table>
</center></div>
</body>
</html>
