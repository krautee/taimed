<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta http-equiv="Content-Language" content="et">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>kassiristik - liigikirjeldus</title>
</head>

<body background="images/1HTtaust.gif" bgcolor="#FFFFFF">

<p align="center"><b><font size="4" face="Arial"><img src="images/kassirist.jpg"
align="right" border="1" hspace="6" vspace="6" width="200" height="270"> </font></b><font
color="#005300" size="4" face="Arial"><strong>Kassiristik</strong><br>
</font><font color="#005300" size="3" face="Arial"><em><strong>(Trifolium arvense)</strong></em><br>
põldhärjapea, õnneristikhein, piimaumalad, jänesein</font></p>

<p><font size="2" face="Arial">Kassiristikut nähes võib
nii
mõnigi kindlasti hüüatada:
see pole ju ristik! Nii erinev on
tema
välimus
meie teistest ristikuliikidest. Taimemäärajates
eristatakse kassiristik alati kohe algul teistest. Selleks lihtsaks tunnuseks on
õied, mis on täiesti hallid, karvased. Nad meenutavad pehmet kassipoega, on
sama õrnad. Ilmselt sellest ongi tulnud taime nimi, kuna õisikud on ümarad või
veidi piklikud, kassi käppade moodi. Ma usun, et toodud kirjeldus ei too
kellelegi silme ette mõnda teist ristikut.</p>

<p>Kassiristiku õisik koosneb kuni sajast pisikesest õiest. Kuna need õied on
täiesti ilma õieraota, siis nimetavad botaanikud neid nuttideks. Paari
sentimeetri pikkuse nuti moodustavad väga omapärased üksikõied. Erinevalt
teistest ristikutest on kassiristikul tupplehed kroonlehtedest tunduvalt
pikemad. Kroonlehed on muidu valged või roosakad. Kuid iseloomulik on ka
tupplehtede karvastik. Kassiristikul on õietupp tihedalt kaetud pikkade valgete
karvadega. Kuid veel, tupplehed on küll omavahel liitunud, aga sügavalt lõhestunud
hammasteks. Hammaste servad on aga harjasjad ja sulgjate karvadega varustatud.
See kõik kokku loobki
nuti õrna ja pehme ilme. Peale selle on karvadega kaetud
veel ka varred ja lehed, nii et on ikka üks karvane taim küll.</p>
<p>Ei saa ütelda, et kassiristik teistest ristikutest tunduvalt ilusam oleks.
See on maitse asi, ühele meeldivad punased, teisele kollased, kolmandale hallid
või hõbedased ja pehmed õied. Kuid kaunis on kassiristik siiski ja kuna ta
oma välimust ei viljade valmides ega ka kuivatamisel suurt ei muuda, siis sobib
ta isegi kuivkompositsioonide tegemiseks. Tasub proovida. Taime kogumisel peaks siiski arvestama, et sügisel korjatud nutid hakkavad talvel pudenema, ristik
peab ju oma seemneid levitama. Seega peaks talviste kaunistuste peale mõtlema
juba varem, näiteks juunikuus, mil kassiristik õitsemist alustab.</p>
<p>Mingil määral sobib kassiristik ka haljastusse. Nimelt kuivade nõlvade ja
jäätmaade ilustamiseks. Kuivalembese ja vähenõudliku taimena saab ta
sellistes kohtades hästi hakkama. Peale selle
parandab
ta
ka pinnase
omadusi.
Liblikõielistel, ja nende seas ka kassiristikul, on head abilised: mügarbakterid.
Nad elavad liblikõieliste juurtel ja on nagu väetisetehas, kes teevad õhus
oleva lämmastiku taimedele sobivaks toitesoolaks.</p>
<p>Rohkem aga sellest taimest eriti kasu ei ole, vähem on teda kasutatud
rahvameditsiinis ja loomade ravitsemisel. Mõnel pool on kassiristiku abil
kaitstud loomi kurja silma eest. Loomadele söögiks ta aga ei sobi, sest varred
on kibedamaitselised. Vaid leplikud lambad söövad noori kassiristiku võrseid.</p>
</font>
<div align="center"><center>

<table border="1" cellspacing="1">
  <tr>
    <td><a href="kassir2.htm" target="_self"><img src="images/Info1.jpg" border="0"
    width="125" height="31"></a></td>
  </tr>
</table>
</center></div>
</body>
</html>
