<!DOCTYPE html PUBLIC "-//IETF//DTD HTML//EN">
<html>
  <head>
    <meta http-equiv="content-type" content="text/html; charset=windows-1257">
    <meta name="GENERATOR" content="Microsoft FrontPage 4.0">
    <title>ahtalehine põdrakanep - liigikirjeldus</title>
  </head>
  <body vlink="#005300" link="#005300" bgcolor="#FFFFFF" background="images/1HTtaust.gif"
    alink="#005300">
    <p align="center"><font face="Arial" size="4"><b><img src="images/podrak.jpg"
            hspace="6" height="270" width="200" vspace="6" border="1" align="right">
        </b><font color="#005300"><strong>Ahtalehine põdrakanep</strong></font></font><font
        face="Arial" size="4" color="#005300"><br>
      </font><font face="Arial" size="3" color="#005300"><em><strong>(Epilobium
            angustifolium)</strong></em><br>
        lillpaju, metskanep, põdrahein, tulipiits</font></p>
    <font face="Arial" size="2">
      <p>Põdrakanepi suuri lillakasroosasid välju võib näha nii vaarikal käies,
        metsas seeni otsides, mahajäetud taludes ja varemetes kolistades või
        lihtsalt rongiaknast välja vaadates. Sageli esineb ta massiliselt, nii
        et põdrakanepist
        moodustunud padrik tundub lausa läbitungimatuna. Sellest peletab eemale
        veel üks
        asjaolu: põdrakanepi taimede tihedas juurterägastikus suudavad vastu
        pidada
        vaid nõgeste juured. Nii on põdrakanepiga koos kasvamas vaid kõrvetavad
        nõgesed.
        Kanepiga on selle taime nimi ilmselt seetõttu seotud, et ta kasvab
        sageli nii
        tihedalt koos nagu kanep ja on ka nii kõrge nagu kanep. Tõepoolest
        ulatuvad põdrakanepid
        tavaliselt täiskasvanud mehele rinnuni.</p>
      <p>Suur loodusteadlane Karl Linné paigutas põdrakanepi ühte perekonda <a
          href="mpajulill.htm">pajulilledega</a>. Sarnasust märkasid ka vanad
        eestlased, see kajastub rahvapärastes
        nimedes. Kuid pikka aega on botaanikute poolt põdrakanepit käsitletud
        eraldi
        perekonnana.&nbsp; Viimasel ajal peetakse teda taas üheks pajulilleks -
        ta kuulub jälle perekonda pajulill (<em>Epilobium</em>). Eesti keeles on
        talle siiski jäetud nimeks põdrakanep, sest see on väga
        laialt levinud.</p>
      <p>Põhierinevuseks teistest pajulilledest on see, et kõik varrelehed
        kinnituvad vahelduvalt ja õie sigimik ning tolmukad on longus. Ka ei
        moodustu põdrakanepi
        varre alusel leherosetiga võsundeid. See-eest on põdrakanepi tugev
        puitunud
        risoom rohkete võsunditega, mistõttu suudabki see taim enda alla
        kiiresti võtta
        suhteliselt suuri alasid. Kuid kiire paljunemine on tingitud ka
        rohketest hea
        levimisvõimega seemnetest. Põdrakanepi kitsad kõtra meenutavad pikad
        kuprad
        lagunevad neljaks ja neist lendavad välja pikkade lendkarvadega arvukad
        seemned. Õige pea vallutavad need uue raiesmiku, põlendiku või muu
        kasutult
        seisva ala.</p>
      <p>Põdrakanepi õied muudab huvitavaks omapärane tolmukate ja emakate
        valmimine. Nähtust nimetatakse eelisasuseks (proterandriaks), mis
        tähendab, et samas õies valmivad kõigepealt tolmukad ja alles pärast
        nende kuivamist sirutub välja emakas. Selline kohastumus aitab vältida
        isetolmlemist ehk õie tolmeldamist sama taime õietolmuga.</p>
      <p>Nii põdrakanepi kui ka pajulillede lehed meenutavad paju lehti, sellest
        ka
        rahvapärane nimi pajulill või lillpaju. Suur hulk põdrakanepi nimesid on
        aga
        seotud just sõnaga põder. See tuleneb sellest, et põtradele meeldib
        elada
        kohtades, kus kasvavad need maitsvad taimed. Noorelt on põdrakanep
        suurepärane
        söök ka kariloomadele. Üks rühm selle taime nimesid on seotud sõnaga
        tuli.
        See näitab inimeste tähelepanekuid, et varsti peale metsatulekahjusid
        hakkab põlendikel
        ühena esimestest taimedest vohama põdrakanep.</p>
      <p>Kuid ka inimesed on põdrakanepist nii mõndagi kasu saanud. Tema noored
        mahlakad lehed on sisaldavad rikkalikult C-vitamiini ja sobivad salatite
        valmistamiseks, kuid kuivatatult ka india tee asemel. Omapärase magusa
        maitsega
        on tema suured ja küllaltki jämedad juured. Neid on jahvatatult segatud
        leivajahu
        hulka ja valmistatud ka maitsvat vägijooki.</p>
    </font>
    <div align="center">
      <center>
        <table bordercolordark="#808080" bordercolorlight="#FFFFFF" cellspacing="1"
          bordercolor="#C0C0C0" border="1">
          <tbody>
            <tr>
              <td><a href="podrakanep2.htm" target="_self"><img src="images/Info1.jpg"
                    height="31" width="125" border="0"></a></td>
            </tr>
          </tbody>
        </table>
      </center>
    </div>
  </body>
</html>
