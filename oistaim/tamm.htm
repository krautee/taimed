<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta http-equiv="Content-Language" content="et">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>harilik tamm - liigikirjeldus</title>
</head>

<body background="images/1HTtaust.gif" bgcolor="#FFFFFF">

<p align="center"><font color="#005500" size="4" face="Arial"><b><img
src="images/tamm.jpg" align="right" border="1" hspace="6" vspace="6" width="270"
height="200"> </b><strong>Harilik tamm</strong><br>
</font><font color="#005500" size="3" face="Arial"><em><strong>(Quercus robur)</strong></em><br>
hiiepuu, talitamm, suvitamm, lesetamm</font></p>

<font FACE="Arial" SIZE="2">
<p>Tamm on vanadele eestlastele tuntud kui püha hiiepuu. Tammede all toimusid
suured rahvakogunemised, peeti nii sõjaplaane kui pidusid. Tammed pakkusid
kaitset ja andsid muudki kasulikku. Miks peeti harilikku tamme nii tähtsaks ja
austusvääriliseks? Ilmselt seepärast, et tundus, nagu seisaks ta
muutumatuna põlvest põlve. Arvati, et tammed
on surematud, kes on näinud väga kaugeid aegu ja jäävad tunnistama ka praegu
elavate inimeste tegusid. Osalt oli neil õigus, sest need puud elavad tõesti väga
vanaks. Oma kõrguse saavutavad nad esimese saja aastaga, hiljem vaid jämenevad
aeglaselt. Hariliku tamme vanus võib ulatuda pooleteise tuhande aastani. Teine põhjus on tamme austamiseks ilmselt see,
et ta võib saavutada hiiglaslikud mõõtmed. Eesti suurim tamm on Tamme-Lauri
tamm Võrumaal, tema ümbermõõt on üle kaheksa meetri, Euroopa jämedaima ümbermõõt
on aga ligi neliteist meetrit.</p>
<p>Kuid kui tamme nime mainida lastele, siis meenuvad tihti kõigepealt tammetõrud.
Tõrud on maitsvaks toiduks paljudele loomadele ja lindudele, näiteks
oravale, metsseale, mägrale ja rähnidele. Ka inimene on tõrudest palju
kasulikku leidnud. Ammu enne leivavilja leiutamist tehti tammetõrudest jahu ja
teadlased arvavad, et esimesed leivapätsid küpsetati just tammetõrujahust.
Praegugi saab teha neist aga ravitoimega kohvi. Ravimina on laiemalt levinud
noorte tammede koor, millest tehakse kas pulbrit või keedist. Selle sissevõtmisel
saab abi kõhulahtisuse korral, suu ja kurgu loputamisel aga vabanetakse suus
olevatest põletikest, naha peale määrides aitab lööbeid kõrvaldada, põletushaavu
parandada ja jalgade higistamist vähendada.</p>
<p>Kindlasti peab rääkima veel ka tammepuidust, mis on hästi kõva,
vastupidav ja kaunis, tema aastarõngad tulevad eriti selgelt esile. Huvitav on
ka see, et kui paljud teised puud kaotavad vees ligunedes suure osa oma väärtusest,
siis tamm muutub vees üha hinnalisemaks: ta muutub peaaegu mustaks, ilus muster
tuleb veel paremini nähtavale ja puit muutub ülikõvaks ning miski ei suuda
talle enam kahju tekitada. Selline puit on eriti hinnatu puidukunstnike poolt.
Tamme kasutatakse veel laialt kauni mööbli, parketi ja vineeri
tegemiseks, kuulsad on tammepuust vaadid. Paljud vees olevad ehitised on tehtud tammest,
sest tema puit peab vees kaua vastu.</p>
</font>
<div align="center"><center>

<table border="1" cellspacing="1">
  <tr>
    <td><a href="tamm2.htm" target="_self"><img src="images/Info1.jpg" border="0" width="125"
    height="31"></a></td>
  </tr>
</table>
</center></div>
</body>
</html>
