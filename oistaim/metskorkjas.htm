<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta name="GENERATOR" content="Microsoft FrontPage 4.0">
<title>metskõrkjas - liigikirjeldus</title>
</head>

<body background="images/1HTtaust.gif" bgcolor="#FFFFFF">

<p align="center"><font face="Arial" color="#005500"><big><b><img
src="images/metskork.jpg" align="right" border="1" hspace="6" vspace="6" width="200"
height="270"> </b><strong>Metskõrkjas</strong><br>
</big><em><strong>(Scirpus sylvaticus)</strong></em><br>
sääsk, puigas, säpsik, karihein, kolmekandiline luht</font></p>

<font FACE="Arial" SIZE="2">
<p>Metskõrkjas on niiskete kasvukohtade rohttaim, keda sagedamini kohtame
kraavide, tiikide ja mitmesuguste teiste veekogude kallastel, aga ka soodes ja
soostunud metsades. Juba eemalt torkavad silma tema suured rohekas-pruunikad õisikud
ja lopsakad teravaservalised lehed. Sageli on lehed nii pikad, et kaarduvad kõrgelt
üle teiste taimede. Üldse võib metskõrkjas isegi enam kui meetri kõrguseks
kasvada.</p>
<p>Mainisime, et metskõrkjal on suured õisikud. Kuid tegelikult koosnevad need
õisikud veel omakorda paljudest väikestest osaõisikutest. Metskõrkja osaõisikuid
kutsutakse pähikuteks. Need on samasugused moodustised, mis on ka enamikel kõrrelistel.
Metskõrkjal on tavaliselt kolm kuni neli pähikut koondunud väikeseks
kimbukeseks. Metskõrkja viljadeks on pähklikesed.</p>
<p>Kui metskõrkja välistunnustest veel rääkida, siis on tal kolmekandiline
vars. Kolmekandiline vars on iseloomulik ka kõigile <a href="hartarn.htm" style="color: #005500">tarnadele</a>.
Just suure tarnade perekonnaga ongi metskõrkjas sugulane. Kuid tarnade õisikud
on hoopis teistsugused.</p>
<p>Meie looduses kasvab aga peale metskõrkja veel teisigi kõrkjaid. Päris kõrkjate
hulka kuulub neist siiski vaid juurduv kõrkjas. Tema kasvab enamasti Peipsi ja
Võrtsjärve ümbruses, mujal on aga üpris haruldane. Juurduval kõrkjal on
erinevalt metskõrkjast osa pähikuid raolised. Metskõrkja pähikud on kõik
raotud. Muidu on need kaks taime omavahel väga sarnased.</p>
<p>Peale päriskõrkjate kasvavad meil veel näiteks järvekõrkjas, randkõrkjas
ja lapik kõrkjas, kes tegelikult on kõik eri perekondade taimed ning keda
ametlikult nimetatakse teistmoodi. Järvekõrkja on botaanikud paigutanud kaisla
perekonda ja taime õige nimi on järvkaisel. Kaislate varred on erinevalt kõrkjate
omadest ilma lehtedeta. Õisik on neil küll sarnane kõrkjatele, kuid palju
suuremate pähikutega ja neid pähikuid on vähe. Randkõrkjas kuulub mugulkõrkja
perekonda ning kannab nime meri-mugulkõrkjas. Tema kasvab tõepoolest eelkõige
mererandadel ja mudase põhjaga merelahtedes. Mugulkõrkja õisikud on väga
sarnased kaisla omadele, kuid temal on lehed olemas ka vartel. Erinevalt kõrkjast
ei ole mugulkõrkja lehtedel varrele kinnitumise kohal väikest kilejat
moodustist, &quot;keelekest&quot;. Kolmas &quot;kõrkjas&quot; on tegelikult
soonerohi. Soonerohi on aga väliselt hoopis teistsugune. Ta on esiteks palju väiksema
kasvuga ja teiseks on tema pähikud õisikus korrapäraselt kaherealiselt. Nii
moodustub tihe lapik õisik, mille järgi lapik soonerohi on ka oma nime saanud.</p>
<p>Mitmetest kõrkjatest on punutud korve ja matte, ka metskõrkjast. Noored
metskõrkjataimed sobivad ka loomadele söödaks. Suve teisel poolel muutuvad
nad aga liiga jäigaks.</p>
</font><div align="center"><center>

<table border="1" cellspacing="1">
  <tr>
    <td><a href="metskorkjas2.htm" target="_self"><img src="images/Info1.jpg" border="0"
    width="125" height="31"></a></td>
  </tr>
</table>
</center></div>
</body>
</html>
