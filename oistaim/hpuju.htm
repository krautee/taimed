<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta http-equiv="Content-Language" content="et">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>harilik puju - liigikirjeldus</title>
</head>

<body background="images/1HTtaust.gif" bgcolor="#FFFFFF" link="#005500" vlink="#005500" alink="#005500">

<p align="center"><img src="images/har-puju.jpg" hspace="6" vspace="6" align="right"
border="1" width="200" height="270"><font color="#005500" size="4" face="Arial"><strong>Harilik
puju</strong><br>
</font><font color="#005500" size="3" face="Arial"><em><strong>(Artemisia vulgaris)</strong></em><br>
ema-rohi, orjavitsad, langetõverohi, poju, roosirohi, sala-koi-rohi</font></p>

<p><font size="2" face="Arial">Harilik puju on meie pujudest kõige tavalisem.
Sama harilik on vahest vaid
<a href="ppuju.htm"> põldpuju</a>, Lääne-Eestis suudab ehk võistelda ka
<a href="koirohi.htm">koirohi</a>.
Harilikku puju pole teistest pujudest raske eristada. Ta on meil ainuke puju,
kelle lehed on selgesti kahevärvilised: pealt tumerohelised, sageli isegi läikivad,
ja alt valged. Valge värvus on tingitud viltjatest karvadest. Kõigil teistel
meie pujuliikidel on ka lehe ülakülg enam või vähem valkjas või hallikas.
Samuti on hariliku puju lehed teiste pujude omadest laiemad, tema lehehõlmade
laius võib olla isegi üle sentimeetri. Üleüldse on ta harilikult teistest
pujudest suurem, võides sirguda isegi pikakasvulise inimese pikkuseks.</p>

<p>Harilik puju on inimesi armastav taim, loomadest pole tal ei sooja ega külma.
Ta ei kasuta isegi õite tolmeldamisel putukate abi, vaid laseb oma tolmuteri
tuulel laiali kanda. Viimasest sugeneb aga üks probleem mõningatele
inimestele. Nimelt puju tolmuterad on suve teisel poolel sageli just need
paharetid, kes hingamisteedesse või nahapooridesse sattunult võivad põhjustada
allergilisi nähtusid. Seotust inimestega näitavad aga selle taime kasvukohad.
Sellistest paikadest, kus inimesed kunagi ei käi, ei leia me kunagi ka
harilikku puju. Ta kasvab enamasti inimasustuse läheduses. On see siis päris
taluõuel või majahoovil, mahajäetud varemetes või isegi püstloodis seisva
kindlusemüüri kivipraos, sageli ka tee- ja põlluservadel, vahel aga päris
kultuurpõllul umbrohuna. Kui olete näiteks oma kartulipõllult leidnud ilusa
pujutaime, siis on soovitatav see välja tõmmata, sest ühel taimel valmib
tuhandeid seemneid, mis võivad kõik teie põllule sattuda. Väljajuurimine
polegi aga alati nii lihtne. Harilikku puju hoiavad maa sees väga kõvasti
kinni esiteks rohked juured, aga teiseks veel arvukad risoomivõsundid. Risoomitükkidega
võib puju ka paljuneda, tähtsamad selle ülesande täitjad on aga siiski seemned.</p>
<p>Natuke ka hariliku puju rahvapärastest nimedest. Nimetus “ema-rohi” on
otse tõlgitud selle taime saksakeelsest nimest. Orjavitsad on tekkinud aga
sellest, et hariliku puju kasutati varem ravimtaimena haavade parandamiseks,
eriti raviti nendega just mõisas peksa saanud teoorjade veritsevaid kohti.
Nimetused “roosirohi” ja “sala-koi-rohi” viitavad selle taime
kasutamisele ühe nahahaiguse, roosi raviks. Nimi langetõverohi näitab aga ise
tema kasutusala ära. Viimane oli ka selle taime kõige tuntum raviomadus.</p>
<p>Peale selle, et harilik puju on ravimtaim, on ta ka isegi toidutaim. Puju väikestest
õisikutest saab kuivatamise ja peenestamise teel hea maitseaine lihatoitudele.
Puju noori lehti võib aga keedetult edukalt kasutada köögivilja asemel, nagu
näiteks kapsalehti.</p>
</font>
<div align="center"><center>

<table border="1" cellspacing="1">
  <tr>
    <td><a href="hpuju2.htm" target="_self"><img src="images/Info1.jpg" border="0" width="125"
    height="31"></a></td>
  </tr>
</table>
</center></div>
</body>
</html>
