<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta http-equiv="Content-Language" content="et">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>väike lemmel - liigikirjeldus</title>
</head>

<body background="images/1HTtaust.gif" bgcolor="#FFFFFF">

<p align="center"><img src="images/lemmel.jpg" width="270" height="200" align="right"
border="1" hspace="6" vspace="6"><font face="Arial" color="#005500"><big><strong>Väike
lemmel</strong><br>
</big><em><strong>(Lemna minor)</strong></em><br>
konnaläätsed, vesiläätsed, seauba, vesivirn, päevaseep, tiigieile</font></p>

<font FACE="Arial" SIZE="2">
<p>Lemled on ühed huvitavamad taimed meie looduses. Kui harjumuspäraselt on
taimedel olemas vars ja lehed, siis lemletel on need kokku kasvanud ja
moodustavad ühe väikese plaadikese. Samuti oleme harjunud, et juured on
taimedel mulda kinnitumiseks, kuid lemled on veetaimed, kes ujuvad täiesti
vabalt seisva või aeglaselt voolava veega veekogudes, tiikides, järvedes ja
ummistunud jõekäärudes. Lemlete väikesed juured lihtsalt ripuvad vees.</p>
<p>Ilmselt olete lemlesid näinud ja kui te veel ei teadnud tema nime, siis
tundsite nüüd kirjelduse järgi ära, kellest on jutt. Need on need pisikesed
rohelised litrikesed, mis ujuvad veepinnal või vee sees ja võivad vahepeal oma
vaibaga katta kogu väiksema tiigi. Meie looduses kasvab neli lemleliiki ja
neile sarnanev hulgajuurine vesilääts. Tihtipeale kasvab vesilääts koos
lemmeldega, nagu ka siinsel fotol. Vesilääts on märksa suurem ning erinevalt
lemmeldest on temal terve kimp juuri. Sagedasemad lemleliigid on väike lemmel
ja ristlemmel. Väike lemmel ujub veepinnal ja on enam-vähem ümmargune.
Ristlemmel ujub aga vee sees vee ülemises kihis ning on piklik, külghõlmade tõttu
isegi ristikujuline. Ehkki nad on mõlemad väga tavalised, on väike lemmel
siiski meie kõige sagedasem lemleliik. Teda kohtame ka ristlemmelist sagedamini
seepärast, et ta elab veepinnal, mitte sees.</p>
<p>Sellest juba rääkisime, et tema varred ja lehed moodustavad ühise väikese
plaadikese. Sellel plaadil muide on isegi üks kuni kolm leheroo jälge näha.
Neid mööda liiguvad ilmselt vajalikud ained juurest taime rohelise osa eri
piirkondadesse ja vastupidi. Väikesel lemlel on ainult üks peenike juur. Omapärane on ka lemlete paljunemine. Nende tallusetaolise võsu alusel
valmib kaks pisikest tütartaime. Sellist paljunemist nimetatakse vegetatiivseks
paljunemiseks. Vahel harva võib aga lemmel isegi õitseda. Siis ilmub sellesama
plaadikese servast väike õisikuvarb, mille tipul näeme paari isasõit ja ühte
emasõit. Kõiki õisi ümbritseb aga kilejas kate. Valminud seemned vajuvad
veekogu põhja, et seal karm talv üle elada.</p>
<p>Need väikesed taimekesed on tegelikult mitmeaastased. Ja eriti huvitav on
veel nende talve üleelamise viis. Võib-olla olete märganud, et sügisel on järsku
kõik lemled kuhugi kadunud. Eks võite arvata, et ju külm võttis nad ära.
Kuid ei, nad vajusid veekogu põhja, sest seal on talvel soojem ja pole karta jää
sisse kinnijäämist. Põhjavajumiseks on aga lemletel huvitav kohastumus.
Nimelt koguvad nad sügiseks endasse suurel hulgal varuainet, tärklist. See on
seesama varuaine, mis on ka kartulistes ja teraviljades ning mis on meie põhitoiduks.
Kuid kui lemled koguvad endasse suurel hulgal tärklist, siis muutuvad nad
raskemaks ja vajuvadki põhja. Kevadeks tarvitatakse kogutud tärklis ära ja tõustakse
uuest veepinnale.</p>
</font><div align="center"><center>

<table border="1" cellspacing="1">
  <tr>
    <td><a href="vlemmel2.htm" target="_self"><img src="images/Info1.jpg" border="0"
    width="125" height="31"></a></td>
  </tr>
</table>
</center></div>
</body>
</html>
