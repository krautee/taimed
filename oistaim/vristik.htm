<!DOCTYPE html PUBLIC "-//IETF//DTD HTML//EN">
<html>
  <head>
    <meta http-equiv="content-type" content="text/html; charset=windows-1257">
    <meta http-equiv="Content-Language" content="et">
    <meta name="GENERATOR" content="Microsoft FrontPage 4.0">
    <meta name="ProgId" content="FrontPage.Editor.Document">
    <title>valge ristik - liigikirjeldus</title>
  </head>
  <body bgcolor="#FFFFFF" background="images/1HTtaust.gif">
    <p align="center"><img src="images/valrist.jpg" align="right" hspace="6" height="200"
        width="270" vspace="6" border="1"><font face="Arial" size="4" color="#005500">
        <strong>Valge
          ristik</strong><br>
      </font><font face="Arial" size="3" color="#005500"><em><strong>(Trifolium
            repens)</strong></em><br>
        härjapea, maaumalad, valge härjapää, jaani rohud</font></p>
    <font face="Arial" size="2">
      <p>Eelkõige tuntakse valget ristikut valgete õite järgi. Tegelikult polegi
        need õied, vaid paljudest õitest koosnevad õisikud, tüübi poolest nutid.
        Valge ristiku õienutis võib olla kuni kaheksakümmend väikest õit.
        Ristikud kuuluvad liblikõieliste sugukonda. See tähendab, et nende
        üksikud õied on samasugused kui näiteks herne õis. Seega on valge
        ristiku igas väikeses õies nii laevuke, puri kui tiivad - erilise kujuga
        kroonlehed. Õitest arenevad kaunad - jällegi nagu hernel, aga väga
        pisikesed - kaunades on tavaliselt kaks seemet.</p>
      <p>Selleks, et õitest seemned areneksid, tuleb neid tolmeldada. Valget
        ristikut tolmeldavad mitmesugused putukad, näiteks mesilased. Ristik ei
        jäta tolmeldajaid vastuteeneta. Ristiku õied on küllalt meerikkad ja nii
        on ristik hinnatud meetaim mesinike poolt. Inimene võib meelõhna
        enamasti vaid aimata, rohkem meenutab valge ristiku lõhn õuna lõhna.
        Viimasest on paiguti ristikule antud rahvapärane nimi upinhain: ubin on
        teatavasti õun.</p>
      <p>Eelkõige on ristikud hea loomasööt. Kõige maitsvamad ja toitvamad on
        just õied ja lehed. Need sisaldavad palju loomade kasvuks vajalikke
        aineid, värskelt ka vitamiine. Kuna lehed on pehmed, mahlakad ja hea
        maitsega, siis ei ütle neist ära ükski taimtoiduline kodu- või metsloom.
        Valge ristik on kariloomadele tähtsaks toiduks eelkõige looduslikel
        heina- ja karjamaadel, kuid mõnel pool kasvatatakse teda ka
        põllukultuurina. Samuti kasutatakse valget ristikut tihti murusegude
        koostisosana.</p>
      <p>Valge ristik on tuntud ravimtaim. Ravimiks kogutakse valge ristiku
        nooremaid õienutte. Need kuivatatakse tuuletõmbuses ja varjus. Korraliku
        ravimi värvus ei tohi erineda värskete õite omast. Kasutada saab seda
        nii teena kui hautisena. Hautist pannakse kompressina paistetanud
        kohtadele, et paistetus alaneks. Teed juuakse mitmesuguste haiguste,
        eelkõige reuma ja külmetushaiguste vastu.</p>
      <p>Kas tunnete aga valge ristiku ära, kui tal õisi küljes ei ole? Tasub
        meelde jätta, et valge ristik roomab alati. Ükski teine meie niitude
        tavalistest ristikutest ei rooma. Roomamine võimaldab valgel ristikul
        vegetatiivselt paljuneda. Rohked varreharud juurduvad sõlmekohtades ja
        annavad alguse uuele taimele. Niimoodi kiiresti paljunedes võib ristik
        laisa talupidaja põllul isegi umbrohuks muutuda.</p>
    </font>
    <div align="center">
      <center>
        <table cellspacing="1" border="1">
          <tbody>
            <tr>
              <td><a href="vristik2.htm" target="_self"><img src="images/Info1.jpg"
                    height="31" width="125" border="0"></a></td>
            </tr>
          </tbody>
        </table>
      </center>
    </div>
  </body>
</html>
