<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta http-equiv="Content-Language" content="et">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>võsaülane - liigikirjeldus</title>
</head>

<body background="images/1HTtaust.gif" bgcolor="#FFFFFF" link="#005500" vlink="#005500" alink="#005500">

<p align="center"><img src="images/vylane.jpg" align="right" hspace="6" vspace="6"
border="1" width="270" height="200"><font color="#005500" size="4" face="Arial"> <strong>Võsaülane</strong><br>
</font><font color="#005500" size="3" face="Arial"><em><strong>(Anemone nemorosa)</strong></em><br>
lumelill, külmalill, haraklill, lumekelluke, valge lill, vareselill, varesjalg</font></p>

<font FACE="Arial" SIZE="2">
<p>Võsaülasel on nii palju laialt levinud rahvapäraseid nimesid, et raske on neist mõnda
nimetamata jätta. Muidu võib ju mõnele jääda
hoopis arusaamatuks, millisest lillest jutt. Kuid nii huvitav kui see ka pole,
ei ole nende hulgas ülase nime. Nii et see nimi on talle botaanikute poolt
poolhuupi pandud. Kas polnud juba varem olemas olnud nimed ilusad: külmalill,
lumelill, lumekelluke ja teised. Eriti lõbusana tundub aga nimi antsvaresjalg.
Kokku on neid, uskuge või mitte, üle saja viiekümne. Nii et on ikka
armastatud lill küll!</p>
<p>Alati on neid kevadel tuppa toodud. Kuid sageli närtsivad nad juba enne
vaasi jõudmist ja seetõttu on hea vesi metsa kaasa võtta. Nii toimides võivad
nad isegi vaasis küllalt kaua püsida. Kuid kindlasti meenub ka, kuidas
vanemad ülaseid korjates ikka meelde tuletasid, et ärge nüüd käsi suhu ja
silma toppige. Tõsi ta on, et ülased on mürgised nagu ka teised tulikaliste
sugukonda kuuluvad taimed. Oma mürgisuselt ei erine ta oluliselt kibedast
tulikast. Korjates peab arvestama, et kui taime mahl jääb kauemaks nahale,
siis põhjustab see vesivillide teket. Seoses sellega on muide ülastel tekkinud
ka rahvapäraseid nimesid.</p>
<p>Kõikvõimalikke mürke on inimesed õppinud enda teenistusse rakendama. Nii
kasutatakse võsaülast kohati ravimtaimena. Värskeid katkimuljutud lehti on
pandud valutavatele kohtadele reuma puhul. Seda ei saa aga heaks kiita, sest mürgine
mahl teeb nahale palju halba, võib tekitada isegi raskesti paranevaid haavasid.
Kuivatatud õitest tehakse teed külmetuste korral. Kuivatades kaovad mürgid,
mis varem ärritasid ja kahjustasid nahka. Omapärane on ka levinud uskumus, et
kui kevadel esimene nähtud külmalille õis ära süüa, siis pole terve aasta
vaja külma karta. Söömisega peab siiski ettevaatlik olema, sest taime süües
võib ülasemürgistuse saada. Koduloomad teda tavaliselt ei söö, sest ülasel
on kibe maitse.</p>
<p>Natuke ka võsaülase välimusest. Ta on meil kõige sagedasem ülane, kuid
õiteta olekus võib ta segi minna <a href="kylane.htm">kollase ülasega</a>.
Lisaks õite värvile on erinevus lehtedes: võsaülasel on osadeks jagunenud
lehtede üksikud osad laiemad kui kollasel ülasel. Teiseks on tema õie alusel
olevad lehed pikema rootsuga. Ülasel on ka üks juurmine leht. Ka õis ei ole päris
harilik: valge ümbrise paljudele tolmukatele ja emaketele moodustavad
tupplehed, kroonlehed ülasel puuduvad. Paljuneb võsaülane nii seemnetega,
mis levivad eelkõige sipelgate abiga, kui ka risoomiga, mille külgharudel
tekkivatest pungadest kasvavadki uued taimed. Mõne aja pärast katkeb neil ühendus
emataimega, kuid alles umbes kümne aasta pärast võivad nad õite moodustumise
üle uhkust tunda.</p>
</font>
<div align="center"><center>

<table border="1" cellspacing="1">
  <tr>
    <td><a href="vylane2.htm" target="_self"><img src="images/Info1.jpg" border="0"
    width="125" height="31"></a></td>
  </tr>
</table>
</center></div>
</body>
</html>
