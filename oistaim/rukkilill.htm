<!DOCTYPE html PUBLIC "-//IETF//DTD HTML//EN">
<html>
  <head>
    <meta http-equiv="content-type" content="text/html; charset=windows-1257">
    <meta name="GENERATOR" content="Microsoft FrontPage 4.0">
    <title>rukkilill - liigikirjeldus</title>
  </head>
  <body bgcolor="#FFFFFF" background="images/1HTtaust.gif">
    <p align="center"><img src="images/rukkilill.jpg" hspace="6" height="270" width="200"
        vspace="6" border="1" align="right"><font face="Arial" size="4" color="#005500">
        <strong>Rukkilill</strong><br>
      </font><font face="Arial" size="3" color="#005500"><em><strong>(Centaurea
            cyanus)</strong></em><br>
        härja pead, rukkisinine, rüälill, sinilill</font></p>
    <font face="Arial" size="2">
      <p>Rukkilill valiti Eesti rahvuslilleks aastal 1968. Rukkilille kasuks
        rääkisid lai tuntus ja armastatus rahva hulgas, teda on läbi aegade
        hästi tundnud kõikide Eesti piirkondade elanikud. Tuntuks on rukkilill
        saanud seetõttu, et kasvab inimese lähedal, peamiselt taliviljapõldudel.
        See võib tunduda imelik, kuid meie rahvuslille ei ole vale arvata
        umbrohtude hulka. Umbrohuna talirukkis ja talinisus on ta lastele
        rõõmuks ja põllumeestele nuhtluseks. Lapsed punuvad temast koos
        härjasilmadega kauneid pärgi ja toovad tuppa vaasi, põllumeestele
        meeldiks ehk rohkem, kui viljapõllul umbrohte vähem olek</p>
      <p>Miks rukkilill kui umbrohi põldudelt ära ei kao? Seepärast, et
        rukkilille eluviisid on aastatuhandete jooksul muutunud väga sarnaseks
        tema kaaslase rukki või talinisu omadega. Kõigepealt valmib enamik
        rukkilille seemneid koos rukki seemnetega. Vilja koristades satuvad
        viljaterade hulka ka sarnase kujuga rukkilille seemned. Tõsi, rukkilille
        seemnetel on kahvatupruunid lendkarvad ja nii võivad need levida ka
        tuule, loomade ja vee abil. Üks olulisemaid sarnasusi rukkilille ja
        rukki eluringis on see, et mõlema liigi seemned idanevad sügisel ja
        elavad talve üle noorte taimede või idanditena. Seega võib rukkilille
        pidada kaheaastaseks: esimesel aastal kasvavad augustis või septembris
        idanenud seemnetest noored taimed, kes teisel aastal kasvatavad kõrge
        harunenud varre, millel puhkevad õied.</p>
      <p><img src="images/rukkilill1.jpg" hspace="6" height="200" width="270" vspace="6"
          border="1" align="left">Olgu rukkilill siis umbrohi või mitte, igal
        juhul on ta viljapõldude kõige kaunim lill. Rahustavalt ja muremõtteid
        peletavalt mõjuvad tema taevassinised mõne sentimeetrilise läbimõõduga
        õisikud. Nimelt õisikud, sest rukkilill kuulub korvõieliste hulka ja
        seega on tema õied koondunud korvõisikusse. Kuid rukkilille korvõisikud
        erinevad enamike teiste korvõieliste õisikutest. Erinevus on selles, et
        rukkilille õisikute serval olevad äärisõied on lehtrikujulised. Huvitav
        on ka see, et äärisõied on üksnes mesilaste ligimeelitamiseks, neis ei
        arene seemneid. Mesilastele pakuvad rukkilille õied rikkalikult
        mesimagusat nektarit. Õisiku keskel asuvad viljakad putkõied, milles
        arenevad seemned</p>
      <p>Peale selle, et rukkilill kaunistab põlde, on paljud tema vormid
        leidnud kasvatamist aedades. Nii võime vahel kohata isegi roosa- või
        valgeõielist rukkilille. Muide, värvuse muutust võib märgata ka
        vananevates rukkilille õites: need muutuvad rohkem lillakaks.</p>
      <p>Rukkilill pakub muudki peale ilu ja mee. Tema erksavärvilistest õitest
        saadakse sinist värvi. Ta on tuntud ravimtaimena. Ravimina kogutakse
        siniseid kroonlehti. Need tuleb õhukese kihina varjulises kohas kiiresti
        kuivatada. Kiiresti seepärast, et sinised õied kipuvad muidu mustaks ja
        väärtusetuks muutuma. Rukkilille õitest saab hea kompressi väsinud või
        põletikulistele silmadele. Rukkilille õisi pannakse vahel ravimtee sisse
        lihtsalt selleks, et tee välimus ilusamaks muuta.</p>
    </font>
    <div align="center">
      <center>
        <table cellspacing="1" border="1">
          <tbody>
            <tr>
              <td><a href="rukkilill2.htm" target="_self"><img src="images/Info1.jpg"
                    height="31" width="125" border="0"></a></td>
            </tr>
          </tbody>
        </table>
      </center>
    </div>
  </body>
</html>
