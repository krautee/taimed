<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta http-equiv="Content-Language" content="et">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>kurekael - liigikirjeldus</title>
</head>

<body background="images/1HTtaust.gif" bgcolor="#FFFFFF">

<p align="center"><img src="images/kurekaelM.jpg" align="right" hspace="6" vspace="6"
border="1" width="200" height="270"><font color="#005300" size="4" face="Arial"><b> </b><strong>Kurekael</strong><br>
</font><font color="#005300" size="3" face="Arial"><em><strong>(Erodium cicutarium)</strong></em><br>
kulliküüned, kurenokk, pistirohi, pusuhain, roosirohud</font></p>

<p><font size="2" face="Arial">Kurekael on lähedane sugulane
kurerehadele. Välisilmelt
on ta ka kurerehadega üpris sarnane, tal on vaid väiksem kasv, piklikumad
lehed ja pisemad õied. Veidi teistsugused on ka kurekaela viljad. Viljad ongi
tegelikult kurekaela kõige huvitavamateks osadeks.
Nende
järgi on kurekael
ka oma nime saanud. Millised siis need kurekaela viljad on? Botaanilises mõttes
on need tegelikult seemnised, nii nagu ka päevalille viljad. Kuid kurekaela
seemnised on peitu pugenud ühe kesta sisse ja moodustavad nii koguvilja.
Koguviljal on huvitav pikk nokk, mis on jäik ja terav nagu mõõk. Koos nokaga
on kurekaela vilja pikkus kolm kuni neli sentimeetrit. Huvitav on ka see, et
need koguviljad asetsevad õievarval kõverdunult, meenutades painutatud
kurekaela. Ladinakeelne nimi viitab aga sarnasusele haigru kaelaga. Haigru kael
on
painutamatagi kõver, nii et see nimi sobiks talle võib-olla
pareminigi. Koguvilja pind on selline, et ta haakub kergesti mööduvate loomade
ja ka inimese külge. Nii levib kurekael uutesse kasvukohtadesse.</p>

<p>Uues elupaigas juhtub aga kurekaela viljaga veel sada imet. Kõigepealt
tulevad koguvilja seest välja seemnised. Seemnistelgi on olemas terav pikendus
ja sellelgi on oma huvitav ülesanne. Nimelt muudab see pikk nokk kuivades ja märjaks
saades oma kuju. Kord on ta sirge, siis jälle spiraali keerdunud. Nii keerab ta
ennast lõpuks mulla sisse nagu veinipudeli avajat korgi sisse keeratakse.</p>
<p>Kurekael on tegelikult umbrohi. Ta kasvab sageli põldudel ja prahipaikadel.
Kuid üldiselt pole ta kuigi tülikas umbrohi ja temast vabaneminegi pole raske.
Sügisel võib ta septembrikuus veel koristamisjärgus oleva põllu päris
kauniks teha. Nimelt ta õitseb kuni septembrini. Kurekael
on
üheaastane taim,
kuid osa
tema
isendeid jääb lume alla ka talvituma.</p>
<p>Rahvameditsiinis on kurekaela tarvitatud ravimina. Tal on sisemisi verejookse
peatav toime. Kuid samuti kasutati teda varem kõikvõimalike haiguste puhul,
mis põhjustasid kuskil kehas pisteid. Selliste haiguste vastane toime arvati
tal ilmselt olevat teravatipuliste viljade tõttu. Üldse püüti vanasti sageli
sarnast sarnasega ravida (näiteks maksahaigusi maksa meenutavate lehtedega
taimega). Taime välisest sarnasusest haigusega aga edukaks ravimiseks enamasti
ei piisa.</p>
</font>
<div align="center"><center>

<table border="1" cellspacing="1" bordercolor="#C0C0C0" bordercolordark="#808080"
bordercolorlight="#FFFFFF">
  <tr>
    <td><a href="kurek2.htm" target="_self"><img src="images/Info1.jpg" border="0" width="125"
    height="31"></a></td>
  </tr>
</table>
</center></div>
</body>
</html>
