<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta name="GENERATOR" content="Microsoft FrontPage 4.0">
<title>sõlmine kesakann - liigikirjeldus</title>
</head>

<body background="images/1HTtaust.gif" bgcolor="#FFFFFF">

<p align="center"><font face="Arial" color="#005500"><big><b><img
src="images/solmkesak.jpg" align="right" border="1" hspace="6" vspace="6" width="270"
height="200"></b><strong>Sõlmine kesakann</strong><br>
</big><em><strong>(Sagina nodosa)</strong></em><br>
nuumhein, kahetsemiserohi, kalkunirohi</font></p>

<font FACE="Arial" SIZE="2">
<p>Sõlmine kesakann on meie kesakannidest ainus, kes on laiemalt tuntud ka
talurahva hulgas. Hästi nähtavaks teevad sõlmise keskanni suured õied. Kuigi
kesakann võib olla vaid viie sentimeetri pikkune, on õie läbimõõt ikkagi
ligi sentimeeter. Sellised õied tunduvad nii väikese taime kohta kuidagi
kohatult suured.</p>
<p>Väikesi sentimeetripikkusi taim on teisigi ja sugugi ei hakka meile kõik
silma. Mõnikord on aga lausa võimatu sõlmist kesakanni mitte märgata. Milles
siis asi? Lugu on nimelt nii, et sageli kasvavad sõlmised kesakannid hulganisti
koos. Nad võivad moodustada isegi hõredama või tihedama muruvaiba. Kui sõlmised
kesakannid kasvavad tihedalt koos ja ka õitsevad kõik, võib tunduda nagu oleks suvel lumi maha sadanud. See on ilus vaatepilt. Kesakannivaiba võib
ka kodusesse iluaeda tuua.</p>
<p>Millest aga kesakanni rahvapärased nimed tekkinud on? Kes seda täpselt
teab, aga oletada võib nii mõndagi. &quot;Kalkunirohi&quot; ja
&quot;nuumhein&quot; näitavad, et need taimed on olnud muuhulgas ka
loomatoiduks. Arvesse tuleb see kesakanni lopsakama kasvu korral. Hea viljaka
mulla korral võib sõlmise kesakanni kõrgus olla isegi kuni kakskümmend viis
sentimeetrit. &quot;Nuumhein&quot; on tegelikult tõlge selle taime
saksakeelsest nimest, ehk teatakse seal, kuidas kesakanniga loomi nuumata saab.
Nimetus kahetsemisrohi viitab aga sellele, et taimega on seotud mõned nõidumisvõtted.
Kes teab?</p>
<p>Miks aga taime ametlik nimi on sõlmine kesakann? Kesakann seepärast, et ta
kasvab sageli kesapõldudel. Seejuures eelistab ta niiskemaid kohti ja asustab
vahel isegi päris soiseid niite. &quot;Sõlmine&quot; on see kesakanniliik seepärast,
et tema vartel torkavad silma rohked jämedad sõlmekohad. Tegelikult pole seal
aga paksenenud sõlmed, vaid hoopis lühikesed varreharud, mis petavad meid väga
hästi ära.</p>
</font><div align="center"><center>

<table border="1" cellspacing="1">
  <tr>
    <td><a href="skesakann2.htm" target="_self"><img src="images/Info1.jpg" border="0"
    width="125" height="31"></a></td>
  </tr>
</table>
</center></div>
</body>
</html>
