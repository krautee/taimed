<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta http-equiv="Content-Language" content="et">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>metsülane - liigikirjeldus</title>
</head>

<body background="images/1HTtaust.gif" bgcolor="#FFFFFF">

<p align="center"><font color="#005300" size="4" face="Arial"><b><img
src="images/metsylane.jpg" align="right" border="1" hspace="6" vspace="6" width="200"
height="270"></b> <strong>Metsülane</strong><br>
</font><font color="#005300" size="3" face="Arial"><em><strong>(Anemone sylvestris)</strong></em><br>
anemoonid, kitsesilm, siidililled, surmalill</font></p>

<font FACE="Arial" SIZE="2">
<p>Metsülast võib meie ülastest pidada ilmselt kõige ilusamaks. On ju tema
lumivalged või vahel veidi lillakad õied väga suured, kuni
kuuesentimeetrilise läbimõõduga. Kuid tema ilu on talle mitmel pool ka
saatuslikuks saanud. Inimesed korjavad õied ära ja nii kaob taimel seemnete
abil paljunemise võimalus. Eriti kuri tuleb aga olla röövkorjajatega, kes
kisuvad taimed üles koos juurtega. Siis ei jää enam kaitsetule taimele ka
teisi paljunemise võimalusi. Nii on mitmel pool, eriti suurte linnade ümbruses,
kus metsülase arvukus viimase sajandi jooksul on oluliselt vähenenud. Eestis ta veel kaitse alla
ei kuulu, kuid paljudes Euroopa riikides on ta kirjeldatud põhjuste tõttu
looduskaitsealune liik. Teiste seas kaitstakse teda ka meie naaberriigis Lätis,
ent lubjalembese liigina pole metsülane seal kunagi väga sage olnud.</p>
<p>Kui inimene teda ei häiriks, siis saaks ta oma jõududega üpris hästi
hakkama. Isegi peenral kasvades tõrjub ta vahel teisi ilutaimi välja.
Niisuguse tugeva loomusega on metsülane oma mitmekesiste paljunemisvõimaluste
tõttu. Kõigepealt levib ta muidugi kõigile õistaimedele omaselt seemnetega.
Kuid tema seemned on hoopis isesugused: pikkade villkarvadega nagu puuvilla
seemned. Loomulikult on need mõeldud tuule abil levimiseks, kuid seejuures on
metsülasel juhtunud väike äpardus. Need seemned on küll kaunid inimese
ilupeenral kasvades, kuid metsas või aasal osutuvad karvad liiga pikaks.
Esiteks on see lill siiski tavaliselt kõrgest ümbritsevast rohust madalam, nii
et tuul ei pääse ligi. Teiseks haakuvad need nii pikkade karvadega üksteise külge,
ega lenda kuhugi. Nii võibki metsülase seemneid kohata eelkõige tema
emastaimest kuni poole meetri kaugusel. Kuid nagu korvates ühte õnnetust on
taimel suur, tugev, paks ja rohkesti harunev risoom. See annab rohketel külgharudel
arvukalt uusi taimi. Algul moodustavad need kaunis tiheda puhmiku, hiljem aga
saavad iseseisvateks taimedeks. Peale selle on metsülasel veel teinegi
vegetatiivse paljunemise viis. Juurevõsundite pungadest võivad areneda võsud,
mis annavad rikkalikult noori taimi vana ülaseema ümber.</p>
<p>Kuid teadmiseks kõigile, et metsülane on mürgine. Juba tema mahla
sattumine nahale võib tekitada vesiville. Ülastes sisalduvad mürgid on
lenduvad, nii et võivad kahjustada silmi ja hingamisteid. Seega olge
ettevaatlikud ja vajadusel pange kummikindad kätte. Eriti mürgine on risoom ja
seda just õitsemise ajal. Nagu ikka mürgistele taimedele omane, on ka metsülast
kasutatud haiguste vastu. Sageli põhimõttel, et kurja tuleb ravida kurja
endaga. See tähendab, et antakse väikestes kogustes seda mürgist taime
selliste hädade kõrvaldamiseks, mida ta ise põhjustab. Kuid mürktaimedega
tohib ravida vaid õppinud spetsialist.</font></p>
<div align="center"><center>

<table border="1" cellspacing="1">
  <tr>
    <td><a href="mylane2.htm" target="_self"><img src="images/Info1.jpg" border="0"
    width="125" height="31"></a></td>
  </tr>
</table>
</center></div>
</body>
</html>
