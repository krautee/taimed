<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta http-equiv="Content-Language" content="et">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>hobumadar - liigikirjeldus</title>
</head>

<body background="images/1HTtaust.gif" bgcolor="#FFFFFF">

<p align="center"><b><font size="4" face="Arial"><img src="images/hobum.jpg" align="right"
border="1" hspace="6" vspace="6" width="200" height="270"></font></b><font color="#005300"
size="4" face="Arial"><strong>Hobumadar</strong><br>
</font><font color="#005300" size="3" face="Arial"><em><strong>(Galium verum)</strong></em><br>
kollased maitsed, kõhurohi, liikmerohi, neitsipunad</font></p>

<p><font size="2" face="Arial">Madarate suures perekonnas on üle neljasaja
liigi, nad on levinud kogu maailmas. Eestis kasvab neid siiski vaid neliteist.
Esmapilgul võivad madarad tunduda üksteisega väga sarnased, kuid lähemal
uurimisel tulevad nähtavale selged erinevused. Kõigil neil asuvad kitsad lehed
ringina ümber varre, ehk nagu öeldakse: männases. Esimene asi, mida vaadata,
ongi see, et mitu lehte männases asub. See on küllaltki
kindel
arv. Osadel
liikidel on neid neli, teistel kuus või rohkem. Hobumadar kuulub teise rühma.
Teiseks võiks vaadata, kas vars on kare või mitte. Kare tähendab siin seda,
et taimed jäävad väga kergesti kõikide riiete ja isegi palja naha külge.
Sellised on ühed põlluumbrohud, mida olete ka kindlasti näinud. Hobumadar
selline ei ole. Nüüd on meil sõelale jäänud vaid kaks tavalist ja üks
haruldane liik. See haruldane kasvab niisketes kohtades, tavalised aga mõlemad
kuivadel niitudel või hõredates männimetsades. Hobumadara tunneb ära ümara
varre järgi. Teine liik on pehme madar, tema vars on näppude vahel rullides
selgesti neljakandiline. Kõige lõpuks olgu öeldud, et on ka üks hobumadara
kiirmääramismeetod: kui ta õitseb, siis ei ole meil vaja teisi tunnuseid
peale õite värvi. Meie madaratest on ainult hobumadaral täiesti kollased õied.</p>

<p>Kuna hobumadara õied on hästi intensiivselt kollased, siis on nad võetud
kasutusele ka riide värvimisel: nad annavad puhta kollase värvuse. Kuid madarate
tuntust värvitaimedena tõendab veel seegi, et ka hobumadara risoomi ja juuri
on
samal
otstarbel
kasutatud. Maa-alustest osadest saab punast värvainet. Õied pakuvad huvi
putukatele. Kui kummarduda hobumadara suure õiepöörise kohale, siis võib
tunda tugevat meeldivat aroomi. On arusaadav, et see ei teki niisama. Selle
taime õied on rikkad mesimagusast nektarist, see seda lõhna tekitabki. Lõhn
on vajalik tolmeldajate kohalemeelitamiseks, nektar on neile aga tasuks töö
eest. Hobumadara õied on vaid mõne millimeetri suurused, kuid neid on koos nii
palju, hobumadarat hindavad meetaimena isegi suured mesilased, rääkimata
mesinikest. Hobumadara suhteliselt pikad varred on küllaltki pehmed ja nii
heaks toiduks ka kõigile taimtoidulistele loomadele, nii kodus peetavatele kui
ka metsaelanikele.</p>
<p>Hobumadar on ka ravimtaim. Tema head omadused tulenevad eelkõige tugevast põletikuvastasest
toimest. Tee jaoks võetakse teelusikatäis kuivatatud taime tipmisest osast ja
valatakse peale klaas kuuma vett, juua võib peale veerandtunnilist tõmbamist.
Ta aitab reuma, maksa- ja neerupõletike ning verehaiguste korral. Huvitav on
madarast tehtav salv. Selleks võetakse võrdsetes kogustes võid ja madara
mahla. Need segatakse ja ongi valmis suurepärane rohi haavandite ja ekseemi
raviks.</p>
<p>Lõpuks sellest, et hobumadarat ei kohta mitte kõikjal Eestis. Ta on nõudlik
mulla suhtes: see peab olema lubjarikas. Seega sobivad hobumadarale eelkõige Põhja-
ja Lääne-Eesti klibused mullad. Just neis paikades esinebki ta väga sageli,
mujal kasvab
aga
väga harva.</p>
</font>
<div align="center"><center>

<table border="1" cellspacing="1">
  <tr>
    <td><a href="hobum2.htm" target="_self"><img src="images/Info1.jpg" border="0" width="125"
    height="31"></a></td>
  </tr>
</table>
</center></div>
</body>
</html>
