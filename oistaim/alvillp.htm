<!DOCTYPE html PUBLIC "-//IETF//DTD HTML//EN">
<html>
  <head>
    <meta http-equiv="content-type" content="text/html; charset=windows-1257">
    <meta http-equiv="Content-Language" content="et">
    <meta name="GENERATOR" content="Microsoft FrontPage 4.0">
    <meta name="ProgId" content="FrontPage.Editor.Document">
    <title>ahtalehine villpea - liigikirjeldus</title>
  </head>
  <body alink="#006000" vlink="#006000" link="#006000" bgcolor="#FFFFFF" background="images/1HTtaust.gif">
    <p align="center"><img src="images/ahtvillp.jpg" align="right" hspace="6" height="270"
        width="200" vspace="6" border="1"><font face="Arial" size="4" color="#006000"><strong>Ahtalehine
          villpea</strong><br>
      </font><font face="Arial" size="3" color="#006000"><strong><em>(Eriophorum
            angustifolium)</em></strong><br>
        vilbed, valge pea, jänesesaba, ilves, kalevitutid</font></p>
    <p><font face="Arial" size="2">Ahtalehine villpea on tavaline taim, kuid
        tupp-villpeast siiski vähem levinud. Ta kasvab niisketel niitudel ja
        hõredates
        soistes metsades, samuti ka madalsoodes. <a href="tuppvp.htm">Tupp-villpeal</a>
        ja ahtalehisel villpeal pole just raske vahet teha. Tupp-villpeal on iga
        varre
        tipus vaid üks pähik, ahtalehisel aga tavaliselt kolm kuni viis.
        Neid
        kahte
        liiki saab raskusteta eristada ka siis, kui õisikuvarsi pole.
        Tupp-villpea
        moodustab tiheda mätta ja tema lehed on niitjad, kuni millimeetri
        laiused.
        Ahtalehine villpea kasvab hõreda muruna, tema lehed on lapikud, 3-5
        millimeetrit laiad.</font></p>
    <font face="Arial" size="2">
      <p>Raskem on ahtalehist villpead eristada meie kahest teisest
        villpealiigist: laialehisest ja saledast villpeast. Taime lähemalt
        uurimata seda teha ei saagi. Nende liikide määramiseks peate näpud appi
        võtma. Kõigepealt rullige sõrmede vahel leitud villpea vart. Kui see on
        kandiline, siis pole tegu ahtalehise villpeaga. Teiseks võtke sõrmede
        vahele pähikuid kandvad raod. Kui need on karedad, siis pole jällegi
        tegemist ahtalehise villpeaga. Ahtalehise villpea vars on ümmar, ruljas,
        pähikraod aga siledad ja lapikud. Kõigil kolmel liigil on ühel varrel
        mitu pähikut, mitu villa tutti. Teistest haruldasem on sale villpea, kes
        on ka looduskaitse all (II kategooria).</p>
      Ahtalehine villpea õitseb mais või juunis. Sel ajal pole tal pikki valgeid
      karvu veel ollagi, need arenevad hiljem. Õitsedes paistab ta rohkem
      kollaka või hallina. Kollakad on tema õisikud siis, kui tooni annavad
      tolmukotid, mis on päris kollased. Enamasti näib pähik siiski hallikana,
      sest nii õite kattelehed kui pähiku kandelehed on hallikad. Pikad karvad,
      mille järgi villpäid ennekõike tuntakse, kasvavad viljade valmimise aegu.<br>
      <br>
    </font>
    <div align="center">
      <center>
        <table bordercolordark="#808080" bordercolorlight="#FFFFFF" cellspacing="1"
          bordercolor="#C0C0C0" border="1">
          <tbody>
            <tr>
              <td><a href="alvillp2.htm" target="_self"><img src="images/Info2.jpg"
                    height="31" width="125" border="0"></a></td>
            </tr>
          </tbody>
        </table>
      </center>
    </div>
  </body>
</html>
