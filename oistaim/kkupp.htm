<!DOCTYPE html PUBLIC "-//IETF//DTD HTML//EN">
<html>
  <head>
    <meta http-equiv="content-type" content="text/html; charset=windows-1257">
    <meta http-equiv="Content-Language" content="et">
    <meta name="GENERATOR" content="Microsoft FrontPage 4.0">
    <meta name="ProgId" content="FrontPage.Editor.Document">
    <title>kullerkupp - liigikirjeldus</title>
  </head>
  <body bgcolor="#FFFFFF" background="images/1HTtaust.gif">
    <p align="center"><font face="Arial" size="4" color="#005300"><b><img src="images/kullerkupp.jpg"
            hspace="6" height="270" width="200" vspace="6" border="1" align="right">
        </b><strong>Harilik kullerkupp</strong><br>
      </font><font face="Arial" size="3" color="#005300"><em><strong>(Trollius
            europaeus)</strong></em><br>
        munalill, haninupp, kulderkupud, kuldnupp, kullerkukk</font></p>
    <p><font face="Arial" size="2">Kullerkuppe käiakse korjamas mai lõpul või
        juunis. Selleks tuleb tavaliselt jalga panna pikad püksid, sest
        kullerkupud kasvavad kõrge kareda rohu sees, sageli koos nõgestega. Kui
        aga nendeni jõutud, siis on tasu vääriline. Üks puhmik annab mitu
        kaunist õievart ja sealsamas lähedal kasvab kindlasti teisigi õitsevaid
        puhmaid.<br>
      </font></p>
    <font face="Arial" size="2">
      <p>Kullerkupp paljuneb seemnetega, mis ise taimest kuigi kaugele ei levi.
        Kaugemale levivad need loomade abiga. Lähedalt vaadates on kullerkupu
        viljad üpris huvitavad. Kõigepealt näeme ümarat läikivat nutti. Võiks
        arvata, et see tema vili ongi, millest turritavad välja
        sentimeetripikkused läikivrohelised seemned. Kuid nii see pole. Kerajas
        moodustis on koguvili, mis koosneb veidi hernekauna meenutavatest
        viljadest, kukrutest. Viljade tipul on väike kõver konksuke. Selle abil
        saab vili haakuda mõne mööduva looma või ka inimese külge. Nii et sageli
        ei levi kullerkupp mitte seemnetega vaid rangelt võttes hoopis
        viljadega. Kui aga keegi vilju laiali ei kanna, siis pudenevad
        kullerkupu väikesed läikivmustad seemned emataime lähedusse - see on üks
        põhjus, miks sageli palju kullerkuppe koos kasvab.</p>
      <p>Omapärased on kullerkupu õied, sarnaseid ei leidu ühelgi teisel Eesti
        taimel. Kõik teavad, et need on väikese ümara palli kujuga, pealt veidi
        lapikuks surutud. Koolitunnist on küllap meeles, et õied koosnevad
        rohelistest tupplehtedest, värvilistest kroonlehtedest, tolmukatest ja
        emakast. Tulikaliste sugukonnas on need reeglid sageli sassis.
        Kullerkupu kollased õielehed, mis varjavad kõiki teisi õie osi, on
        hoopis tupplehed. Nende järgi on ta rahvapärase nime haninupp saanud,
        sest hanepoegade värvus ja kuju on algul peaaegu samasugune kui
        kullerkupu õiel. Kroonlehed on kullerkupul siiski olemas, ent need on
        muundunud, väikesed ja eritavad nektarit. Nektariga kostitab taim
        putukaid tolmeldamise eest. Ka emakatega pole kõik tavalist viisi. Neid
        on kullerkupul rohkem kui taimedel tavaliselt ja seesama on põhjuseks,
        miks õiest ei arene vili vaid mitmetest viljadest koosnev koguvili.</p>
      <p>Vanarahvas on hinnanud kullerkupu ilu, ent muud suuremat praktilist
        väärtust ei teata tal olevat. Lõuna-Eestis teatakse mõnel pool, et
        munaninni (kullerkuppu) ei tohtinud sel ajal metsast koju tuua, kui
        kanad haudusid, sest siis ei tulevat munadest linnupoegi, vaid munad
        muutuvad mädaks. Üldse on kullerkupuga kohta teada mitmeid surma ja
        eriti leinaga seotud uskumusi, mida väljendab ka tuntud rahvalaul:
        “sinililled silma peale / kullerkupud kulmu peale /aruheinad haua
        peale”.</p>
      <p>Kullerkuppe korjates on kasulik teada ka seda, et temagi on veidi
        mürgine, nagu enamik tulikalisi. Seega ei maksa lilli korjates käsi suhu
        toppida, kullerkupus sisalduv mürkaine on protoanemoniin, mis mõjub
        südamele, seda leidub ka teistes tulikalistes. Lisaks peaks kullerkuppe
        korjates vaatama, et ikka piisavalt taimi õitsema jääks – linnade
        ümbruses kipub lill korjamise tõttu haruldaseks muutuma. Pigem võiks
        korjata taime seemneid ja kullerkupp aeda kasvama panna - viljakal
        mullal teeb ta peenrale suure puhma.</p>
    </font>
    <div align="center">
      <center>
        <table cellspacing="1" border="1">
          <tbody>
            <tr>
              <td><a href="kkupp2.htm" target="_self"><img src="images/Info1.jpg"
                    height="31" width="125" border="0"></a></td>
            </tr>
          </tbody>
        </table>
      </center>
    </div>
  </body>
</html>
