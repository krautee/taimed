<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta http-equiv="Content-Language" content="et">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>harilik mailane - liigikirjeldus</title>
</head>

<body background="images/1HTtaust.gif" bgcolor="#FFFFFF">

<p align="center"><img src="images/hmailane.jpg" align="right" hspace="6" vspace="6"
border="1" width="200" height="270"><font color="#005500" size="4" face="Arial"><strong>Harilik
mailane</strong><br>
</font><font color="#005500" size="3" face="Arial"><em><strong>(Veronica officinalis)</strong></em><br>
jooksjarohi, paistetuse rohi, eerenprüüs, hundihamba rohi</font></p>

<p><font size="2" face="Arial">Harilik mailane ei ole meil nii tavaline kui
temaga väga sarnane külmamailane, kuid siiski on mõtet temast juttu teha.
Nimelt on harilik mailane juba ammust ajast kasutusel olnud ravimtaim, kes on
aidanud väga paljude hädade vastu. Loomulikult on nende kahe liigi sarnasuse tõttu
ka külmamailast ravitsemiseks kogutud, kuid viimase imeväe kohta ei ole
kuskilt andmeid leida.</p>

<p>Teeme siis siinkohal selgeks nende kahe liigi eristamise. Kui külmamailane
on enam-vähem püstise varrega, siis harilik mailane on suuremas osas roomav,
vaid tipul kerkib taeva poole õiekobar. Erinevalt külmamailasest on tema õied
heledamad ja väiksemad, taim aga näib veidi tugevam. Kui külmamailasel oli
enamasti kaks vastamisi asetsevat õiekobarat, siis harilikul mailasel on neid
vaid üks. Õnnestub aga leida siiski mitmekobaraline harilik mailane, siis tema
mitu kobarat ei ole kunagi varrel vastamisi. Kuid lõpuks olgu öeldud kõige
selgem eristamistunnus: kui külmamailase varrel jookseb vaid kaks karvarida,
siis hariliku mailase vars on igalt poolt täiesti karvane.</p>
<p>Nii et kui olete otsustanud oma ravimtaimekogu täiustada hariliku mailasega,
siis peaks nüüd tema äratundmine selge olema. Ravimiks kogutakse mailase ürti.
Ürt on taime ülemine osa koos õitega. Mõttekas on koguda taimi, mis on
vastpuhkenud, mitte vanade õitega. Mailaserohi on olnud kasutusel ka
apteekides, millele viitab tema ladinakeelne liiginimi “<i>officinalis</i>”,
kuid eelkõige tuleb teda tänapäeval pidada rahvaravimtaimeks. Enamik tema
abiväest töötab põhimõttel, et sarnast ravime sarnasega. Nimelt on harilik
mailane värskena veidi mürgine ja võib põhjustada väikeseid häireid
inimkeha töös. Ravimtaimena on teda võetud nii sisse kui ka määritud
haigetele kohtadele. Mailasetee tegemiseks tuleb võtta teelusikatäis ürti ja
sellele kallata klaas keeva vett. Juua tuleb peale paarikümneminutilist tõmbamist.</p>
<p>Nüüd aga siis veidi sellest haigustehunnikust, mille vastu on arvatud
mailasel väge olevat. Kõigepealt võiks nimetada kõiki hingamisteede põletikke
ja ka lihtsat köha, kuid tema abivägi jõuab võidelda ka kaugemal organismis:
mao-, soole-, põie- ja neeruhaiguste vastu. Mailaseteed soovitatakse juua ka
neil, kel raskusi mõtlemisega, aju väsinud või esineb tasakaaluhäireid.
Isegi veresoonte lupjumise ohtu pidi harilik mailane vähendama. Taime nimetus <i>mailane</i>
on tulnud sellest, et koduarstid ravisid taimega mailaste (maa-aluste vaimude) läbi
inimese keha külge tulnud haigusi, nagu vistrikud, ohetised jne. Peale määrides
aitavad tema keedised paljude nahahaiguste, ka sügeliste ja mädanevate
haavadega põletike vastu. Seega on mailase kasutuspõld olnud meeletult lai,
kuid siiski peab ütlema, et kõigi nimetatud hädade kõrvaldamiseks on loodud
kaasajal palju tõhusamaid ravimeid.</p>
</font>
<div align="center"><center>

<table border="1" cellspacing="1">
  <tr>
    <td><a href="hmail2.htm" target="_self"><img src="images/Info1.jpg" border="0" width="125"
    height="31"></a></td>
  </tr>
</table>
</center></div>
</body>
</html>
