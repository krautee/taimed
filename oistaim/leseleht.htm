<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta name="GENERATOR" content="Microsoft FrontPage 4.0">
<title>leseleht - liigikirjeldus</title>
</head>

<body background="images/1HTtaust.gif" bgcolor="#FFFFFF">

<p align="center"><font color="#005300" size="4" face="Arial"><b><img
src="images/lesel.jpg" align="right" border="1" hspace="6" vspace="6" width="200"
height="270"> </b><strong>Leseleht</strong><br>
</font><font color="#005300" size="3" face="Arial"><em><strong>(Maianthemum bifolium)</strong></em><br>
metsviinamari, oravalill, täuhein, ussimarjad, viinalilled</font></p>

<font FACE="Arial" SIZE="2">
<p>Leseleht on meie metsade ühe tavalisema rohttaime jaoks natuke nukker nimi.
Eks ole ju leseks jäämine ja lesk olla alati kurb. Ilmselt on ta nime saanud
seepärast, et sageli on taimel näha vaid üksik nukker leht. Teise lehe
kasvatab leseleht endale alles vahetult enne õitsema hakkamist. Kellele pole
aga õisi ja viljade saamist sel aastal ette nähtud, selle leht jääbki üksikuks.</p>
<p>Kuid vanarahvas teab leselehe kohta ka palju teisi nimesid. Ilma abikaasata
on ka neitsi ja nii on leselehele nimeks antud ka hellitavalt metsaneitsi. See
nimi sobibki talle ehk rohkem, sest kunagi võivad ju ka üksikud lehed endale
paarilise saada. Laialt on levinud ka nimed viinamarjad, viinalilled, viinaleht ja teised seesugused. Need nimed on tulnud
sellest, et tema marjade, aga ka lehtede söömine võib inimese purju teha.
Tegelikult võib selline mõnu otsimine väga kurvalt lõppeda. Nimed jänesemari,
linnumari, rebasemari ja ussimari kinnitavad aga seda, et leselehe marjad on
heaks toidupooliseks metsloomadele. Selleks leseleht oma marju kasvatabki:
loomad levitavad punase viljaliha sees peidus olevaid seemneid. Need seemned
loomade seedeteedes ei hävi ja leiavad koos väetisega uue kasvukoha. Kuid leseleht ei
rahuldu vaid selle levimisviisiga. Ilmselt kardab ta, et seemned ei satu sobivasse
kohta või jääb talle nii vallutatavatest aladest väheseks. Igal juhul on
tema peamiseks levimisviisiks saanud risoomi abil levimine. Nii moodustub ühest
taimest mitmekümne ruutmeetri suurune tihnik. Metsas leselehe tihnikut vaadates
ja tema pisikesi marju imetledes tekib mõte, et äkki on tal seepärast
risoomi abil levimise võimalus, et taimi oleks ühes kohas rohkem koos. Sel
juhul viitsivad metsloomad neid sööma tulla (kes ikka viitsib üksikut marja
otsida!) ja leiavad taimed ka kergemini üles.</p>
<p>Rääkima peab veel sellest, et leseleht on tuntud ka ravimtaimena. Taime
vesileotisega on ravitud neeru-, südame- ja külmetushaigusi, ka palaviku
korral on temast abi saadud. Toimeained on samad, mis <a href="maikellu.htm" style="color: #005300">maikellukesel</a>. Ning
samamoodi peab hoiatama, et seespidine tarvitamine on küllaltki ohtlik. Raskem
mürgistus võib lõppeda teadvuse kaotuse ja isegi surmaga. Punased marjad
ahvatlevad end sööma, seega peab ettevaatlik olema just laste puhul. Kergema mürgistuse korral
tekib iiveldus, kõhuvalu, oksendamine ja peapööritus.</font></p>
<div align="center"><center>

<table border="1" cellspacing="1">
  <tr>
    <td><a href="leseleht2.htm" target="_self"><img src="images/Info1.jpg" border="0"
    width="125" height="31"></a></td>
  </tr>
</table>
</center></div>
</body>
</html>
