<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta http-equiv="Content-Language" content="et">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>ojamõõl - liigikirjeldus</title>
</head>

<body background="images/1HTtaust.gif" bgcolor="#FFFFFF">

<p align="center"><font color="#005300" size="4" face="Arial"><b><img
src="images/ojamool.jpg" align="right" border="1" hspace="6" vspace="6" width="200"
height="270"></b> <strong>Ojamõõl</strong><br>
</font><font color="#005300" size="3" face="Arial"><em><strong>(Geum rivale)</strong></em><br>
karukell, kassikellad, mesilill, kinnitushain</font></p>

<p><font FACE="Arial" SIZE="2">Ojamõõl on omapärase välimuse tõttu hästi
tuntud taim. Sageli tuleb ta päris majatrepi alla kasvama. Ojamõõla põhilised
elukohad on aga ikkagi niisketel niitudel ja metsades, vesistel järve-, jõe-
ja kraavikallastel. Mis tõmbab teda siis sageli inimese kodu juurde? See on
tema levimisviis. Mõõlade viljad levivad kõikide liikuvate oleste, nii
loomade kui ka inimeste abil. Nii rändabki ojamõõl sageli ka inimese õuele.</font></p>

<p><font size="2" face="Arial"><img src="images/ojamool1.jpg" align="left" border="1"
hspace="6" vspace="6" width="200" height="270">Alustame ojamõõla eluringi
vaatamist talvest. Ojamõõl on mitmeaastane, võib öelda isegi, et üpris
pikaealine taim. Sellegipoolest ei näe me teda talvel mitte kuskil. Nagu
enamikele meie mitmeaastastele taimedele omane, elavad nad talvel maa all. Mulla
sees on neil risoom. See võib olla palju
suurem kui maapealne vars, vanem on ta aga alati. Risoomis säilitatakse ka
suvel kogutud varuained, et suudaks talve üle elada ja kevadel kiiresti tärgata.
Kevadel tõuseb ojamõõla vars võrdlemisi ruttu kuni põlvekõrguseni. Siis
ilmuvad õied, see juhtub sageli juba maikuu lõpul. Õied ongi need omapärased
taime osad, mille järgi võib ojamõõla eksimatult ära määrata. Kõigepealt
torkavad silma nende kellukjas kuju ja tumepunane värvus. Nende tunnuste
poolest erineb ta ka meie teisest mõõlast, maamõõlast. <a href="mmool.htm" style="color: #005300">Maamõõlal</a>
on õied püstised ja kollased. Lähemal ojamõõla uurimisel selgub, et
tumepunased ei ole kõik tema õie osad. Teiste suurte lehekeste varjus on sama
suured või veidi pikemad lehekesed, mis on küll punaka varjundiga, kuid põhitoonilt
siiski kahvatukollased. Need on kroonlehed, mis
asetsevad
tihedalt vastu tupplehti.</p>

<p>Kui ojamõõl õitsemise lõpetab, siis tõusevad tema õieraod püsti ja kui
õis ikka sai tolmeldatud, tekivad omapärased viljad. Viljad on kerakujulised
nutid, mis koosnevad üksikutest väikestest viljadest. Kui üksik vili
vilikonnast eemaldada, siis võime näha veidi tüsedamat alust ja pikka ning
peenikest õngeritva, millel on konks otsas. See õngeritv koos konksuga ei ole
aga kalade püüdmiseks. Sellega püüab taim nii loomi kui inimesi. Mitte, et
ta neid süüa tahaks, vaid ojamõõl soovib oma seemnetele küüti uutele
kasvualadele. Selline levimisviis on kindel kohtades, kus liigub palju loomi või
inimesi, kuid kui neid pole, siis on ojamõõl hädas. Sel juhul tuleb oma
seemned poetada enda lähedusse või levida risoomi abil.</p>
<p>Kuid ega risoomilgi inimene alati kasvada lase. Nimelt on juba ammu avastatud
ojamõõla risoomil raviomadused. Rahvameditsiinis kasutatakse
seda
kõhulahtisuse
korral. Levinud on ütlemine, et kui süda läheb halvaks, siis tuleb närida
ojamõõla juuri. Kuid neist tehakse ka teed või pannakse viina sisse ligunema,
igal juhul
arvatakse,
et
see
risoom aitab
südamehaiguste vastu. Samuti on temast abi saanud loomad,
kui uriinis on olnud verd. Lastele on meeldinud tema meerikaste õite imemine, et
magusat maitset suhu saada. Nemad aga ei tolmelda õisi, nagu mesilased, seega
pole see ojamõõlale endale kuigi meeltmööda.</p>
</font>
<div align="center"><center>

<table border="1" cellspacing="1">
  <tr>
    <td><a href="ojamool2.htm" target="_self"><img src="images/Info1.jpg" border="0"
    width="125" height="31"></a></td>
  </tr>
</table>
</center></div>
</body>
</html>
