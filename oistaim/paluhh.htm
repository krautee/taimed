<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta http-equiv="Content-Language" content="et">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>palu-härghein - liigikirjeldus</title>
</head>

<body background="images/1HTtaust.gif" bgcolor="#FFFFFF">

<p align="center"><font color="#005500" size="4" face="Arial"><b><img
src="images/palu_harghein.jpg" align="right" border="1" hspace="6" vspace="6" width="200"
height="270"></b> <strong>Palu-härghein</strong><br>
</font><font color="#005500" size="3" face="Arial"><em><strong>(Melampyrum pratense)</strong></em><br>
vainu-jaanihein, karukaerad, varbalill, võihein</font></p>

<font FACE="Arial" SIZE="2">
<p>Palu-härghein ei ole ehk nii tuntud kui harilik härghein, kuid vähem
levinuks ei saa teda küll pidada. Väiksema tuntuse põhjuseks on hoopis
tagasihoidlikum välimus. Palu-härgheina õisiku tipul ei ole lillasid kõrglehti.
Kõrglehed küll on, aga need on üpris sarnased tavalistele varrelehtedele. Ka
ei ole palu-härgheina õied erkkollased nagu harilikul, vaid täiesti kahvatud,
vahel isegi peaaegu valged. Õite värvus teeb ta kergesti eristatavaks ka
mets-härgheinast. Viimasel ei ole samuti erksavärvilisi kõrglehti, kuid õied
on
tal
tumekollased. Ka on palu-härgheina õied mets-härgheina omadest pea kaks
korda pikemad, umbes
1,5...2 cm pikkused.</p>
<p>Muude tunnuste poolest on aga enamik härgheinu üpris sarnased. Nii on ka
palu-härghein poolparasiit, taim, kes elab suure osa elust teiste arvel. Palu-härgheina
heatahtlikeks ülalpidajateks on nii suured puud ja põõsad kui ka väiksemad kääbuspõõsad.
Tema väheldastel juurtel on erilised abivahendid teiste taimede juurtele
kinnitumiseks. Oma peremeestaimede juurtest võtavad nad küll viimaste
valmistatud toitu, kuid seejuures ohtlikud laastajad nad pole.</p>
<p>Niisiis saime teada, et palu-härghein peab kasvama puittaimede läheduses.
Seega ei leia me teda lagedatelt niitudelt, küll aga hõredatest metsadest.
Enamasti kasvab palu-härghein kuivemates ja kehvema pinnasega kohtades kui
teised härgheinad. Kuivades palumetsades esineb ta sageli massiliselt, eriti
torkab see silma suve hakul õitsemise ajal. Õisi võib palu-härgheinal leida
aga kuni sügiseni välja.</p>
<p>Arusaadavalt peab sellisest hulganisti koos kasvavast taimest ka kellelegi
kasu olema. Suurim sõber on ta mõnedele metsa maapinnal toituvatele lindudele,
näiteks tetredele ja metsistele. Nad söövad peamiselt härgheinte küllalaltki
suuri seemneid, metsised suvel ka lehti. Kariloomadele need taimed suuremaks
asjaks söögiks ei ole.</p>
<p>Palu-härgheina juures on huvitav veel see, et ehkki igal aastal on üks ja
sama metsaalune teda paksult täis, on ta tegelikult üheaastane taim. Tal on
lihtsalt niivõrd hästi välja arenenud seemneline paljunemine.</p>
<p>Viimaseks olgu öeldud ka üks rahvatarkus. Nimelt saavat palu-härgheinaga
ravida haudunud varbavahesid. Selleks hõõrutakse taime ülemine pool pudruks
ja pannakse varvaste vahele. Seejuures peab aga teadma, et
härgheinad
on veidi mürgised
ja tundlikumad inimesed peaksid hoiduma tema mahla sattumisest limaskestadele.</font></p>
<div align="center"><center>

<table border="1" cellspacing="1">
  <tr>
    <td><a href="paluhh2.htm" target="_self"><img src="images/Info2.jpg" border="0"
    width="125" height="31"></a></td>
  </tr>
</table>
</center></div>
</body>
</html>
