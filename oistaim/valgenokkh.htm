<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta http-equiv="Content-Language" content="et">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>valge nokkhein - liigikirjeldus</title>
</head>

<body background="images/1HTtaust.gif" bgcolor="#FFFFFF" link="#006000" vlink="#006000" alink="#006000">

<p align="center"><img src="images/valnokkh.jpg" align="right" border="1" hspace="6"
vspace="6" width="200" height="270"><font face="Arial" size="4" color="#005500"><strong>Valge
nokkhein</strong></font><font face="Arial" size="3" color="#005500"><big><br>
</big><em><strong>(Rhynchospora alba)</strong></em></font></p>

<font FACE="Arial" SIZE="2">
<p>Valget nokkheina tunnevad ilmselt vähesed. Seetõttu pole tal ka rahvapäraseid
nimesid. Ta kasvab rabades, kuhu inimese jalg küllaltki harva satub. Niisketel
aladel käiakse vaid äärmisel vajadusel, rabas kas <a href="johvikas.htm"> jõhvikaid</a> või
<a href="rmurakas.htm">murakaid</a> korjamas.
Kuid kui inimesed käivad marjul, kas nad siis näevad midagi muud peale
otsitavate punaste ja kollaste isuäratavate hõrgutiste! Nii
on nokkhein jäänud enamasti tundmatuks. See aga ei tähenda, et ta meil
harvaesinev taim oleks. Kui järgmine kord rappa lähete, siis püüdke ka
nokkhein üles leida.</p>
<p>Nokkhein kasvab peamiselt rabaälvestes ja laukaservadel. Ta on selline taim,
kes võib ka otsapidi vees kasvada. Nii võib nokkhein aidata ka mõnel väiksemal
laukal kinni kasvada. Sageli on tema kaaslaseks kõige märjemate kasvukohtade <a href="../sammal/turbas.htm">turbasamblad</a>.
Valge nokkhein kasvab sageli massiliselt koos. Omajagu leidub teda pea kõigis
meie suuremates rabades. Näiteks on teda rohkesti Nigula rabas. Vahel kolib
nokkhein aga ka rabastuvatesse metsadesse, kus aitab turbakihti suurendada.</p>
<p>Valget nokkheina pole kuigi raske ära tunda. Tal on paarikümne sentimeetri
pikkuse varre otsas sentimeetripikkune enam-vähem ümar nupukene. Botaanikud
nimetavad seda õisikuks, mis koosneb pähikutest, need omakorda aga õitest.
&quot;Nokkhein&quot; on ta seepärast, et tema õite kattelehtedel on pikk terav
tipp, mis meenutab veidi linnu nokka.</p>
<p>Sõna &quot;valge&quot; kajastab nokkheina õite värvust. Õigemini on need
siiski veidi kollakad ja viljade valmimisel muutuvad päris õlgkollasteks. Kuid
igal juhul on need palju heledamad meie teise nokkheina, tumeda nokkheina
viljadest. Viimase õied on täitsa pruunid. Tume nokkhein kasvab valgest
enamasti kuivematel ja liivasematel kohtadel. Kui valge nokkhein on meie
looduses väga tavaline, siis tume nokkhein on hoopis vähem levinud taim ja ta
on võetud looduskaitse alla.</p>
</font><div align="center"><center>

<table border="1" cellspacing="1">
  <tr>
    <td><a href="valgenokkh2.htm" target="_self"><img src="images/Info1.jpg" border="0"
    width="125" height="31"></a></td>
  </tr>
</table>
</center></div>
</body>
</html>
