<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta http-equiv="Content-Language" content="et">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>põldkannike - liigikirjeldus</title>
</head>

<body background="images/1HTtaust.gif" bgcolor="#FFFFFF">

<p align="center"><font color="#005300" size="4" face="Arial"><b><img
src="images/poldkann.jpg" align="right" border="1" hspace="6" vspace="6" width="200"
height="270"> </b><strong>Põldkannike</strong><br>
</font><font color="#005300" size="3" face="Arial"><em><strong>(Viola arvensis)</strong></em><br>
käoorvik, annasilm, vaeselapsesilmavesi, põlluvõerasema</font></p>

<font FACE="Arial" SIZE="2">
<p>Kõik tunnevad kindlasti kauneid lilli võõrasemasid, keda istutatakse
sageli linnade haljasaladele, rõduservadele ja kalmistutele. Meie looduses
leidub aga umbes paarkümmend liiki võõrasema sugulasi. Nad on küll väiksema
õiega, kuid see õis on siiski sama kaunis kui nende suureõielisel sugulasel.
Meie looduse võõrasemasid ei nimetata aga võõrasemadeks, vaid kannikesteks.
Sageli on kannikesed tuntud ka käoorvikute ja vaeselapsesilmavetena. Põldkannike
on meie looduslikest kannikestest kõige tavalisem. Kuna ta kasvab enamasti põldudel,
siis on talle nimeks pandud ka põlluvõõrasema.</p>
<p>Põldkannikest tuleb enamasti pidada umbrohuks, mitte põllukaunistajaks.
Tema õied on pisikesed ja vähe silmatorkavad. Nende läbimõõt küünib
harva pooleteise sentimeetrini ja värvus on kahvatukollane kuni peaaegu päris
valge. Kui põldkannikese õis sõrmede vahele võtta ja teda lähemalt uurida,
kasvõi luubi abil, siis tuleb ilmsiks tema ilu. Näete, et ka see väike õis
on samasugune nagu suur võõrasema ehk aedkannikese õis. Tema alumisel
kroonlehel on olemas ka ilus kannus. Ning õite värvuski ei ole vaid üksluine
valkjaskollane: mitmetel kroonlehtedel leidub sageli ka lillakaid laike ja
tumedamaid jooni.</p>
<p>Umbrohtudele omaselt on ka põldkannikesel hästi arenenud paljunemine. Vahel
võib tavaliselt üheaastane põldkannike isegi talve üle elada ja veel
teiselgi aastal oma seemneid laiali külvata. Eriti huvitav aga on just enamiku
kannikeste seemnete levitamise viis. Nimelt on neil paiskviljad, mis seemnete
valmides lähevad järsku väikese krõpsatusega lahti ja lennutavad kõik
seemned laiali.</p>
<p>Et põldkannikest lihtsamini teiste kannikeste hulgast ära tunda, selleks
olgu siinkohal räägitud veel ühest tunnusest.</p>
<p>Kannikestel kasvavad varrel tavaliste lehtede all veel abilehed. Need on
enamasti poole väiksemad, ilma rootsuta. Põldkannikese abilehed on lõhestunud
sügavateks hõlmadeks. Selliste abilehtedega kannikesi on meil vaid kaks liiki.
Üks on aaskannike ja teine põldkannike ise. Aaskannikese õied on aga alati
suuremad kui poolteist sentimeetrit ja nad on ka kirjumad. Nii ei olegi võimalik
õitsevat põldkannikest teiste taimedega segi ajada. Määramise teeb lihtsaks
veel see, et põldkannike hakkab õitsema sageli juba aprillis ja lõpetab oma
õiteilu näitamise alles septembris.</font></p>
<div align="center"><center>

<table border="1" cellspacing="1" bordercolor="#C0C0C0" bordercolordark="#808080"
bordercolorlight="#FFFFFF">
  <tr>
    <td><a href="pkannike2.htm" target="_self"><img src="images/Info1.jpg" border="0"
    width="125" height="31"></a></td>
  </tr>
</table>
</center></div>
</body>
</html>
