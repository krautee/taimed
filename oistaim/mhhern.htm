<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta name="GENERATOR" content="Microsoft FrontPage 4.0">
<title>mets-hiirehernes - liigikirjeldus</title>
</head>

<body background="images/1HTtaust.gif" bgcolor="#FFFFFF">

<p align="center"><font color="#005300" size="4" face="Arial"><b><img
src="images/metshiireh.jpg" align="right" border="1" hspace="6" vspace="6" width="270"
height="200"> </b><strong>Mets-hiirehernes</strong><br>
</font><font color="#005300" size="3" face="Arial"><em><strong>(Vicia sylvatica)</strong></em><br>
valge iireernes, valged kure erned, voolme-erned</font></p>

<font FACE="Arial" SIZE="2">
<p>Mets-hiirehernes ei ole nii tavaline kui <a href="hhiirher.htm" style="color: #005300">harilik
hiirehernes</a>, kuid hämarates metsades kohtame teda siiski üpris sageli.
Pilku köidab ta oma suureõieliste hõredate õiekobaratega. Erinevalt paljudest
teistest hiirehernestest on tema õied valged, koguni mustrilised.
Mets-hiireherne heledaid õisi kaunistavad tumedamad triibud. Triibud on kõige
sagedamini lillad, õite valgel võib olla ka veidi roosakas või lillakas jume.
Õitega meelitatakse kohale putukaid. Et nad aga teinegi kord tuleksid ja
kannaksid hiireherne õietolmu ühest õiest teise, selleks antakse kohapeal
veel lisatasu: magusat nektarit. Kuna mets-hiirehernes kasvab tavaliselt päris
metsa sees ja vaid harva suurte rühmadena, siis ei ole teda arvatud tähtsate
meetaimede hulka. Põhjuseks ei ole mitte nektari vähesus või kehv kvaliteet,
vaid just see, et mesilased ei lenda kuigi meelsasti metsa korjelennule.</p>
<p>Samuti ei ole tal suurt väärtust söödataimena: karjamaid ju tavaliselt
metsa ei tehta. Kuid siiski on olemas ka metsakarjamaid ja nendel on sel kaunil
taimel tähtis roll täita. Oma koostiselt on mets-hiirehernes väärtuslik toit
kõigile taimtoidulistele loomadele, ka metsasukatele. Seejuures on ta kasv
lopsakam hariliku hiireherne omast ja nii saab ühest taimest ka suurema kõhutäie.
Mets-hiirehernes võib kasvada kuni poolteist meetrit pikaks. Seejuures ei maksa
arvata, et metsas kasvavad inimesekõrgused hernepõõsad. Mets-hiirehernes on
tegelikult üpris õrn, väga peene ja kergesti murduva varrega. Niisugune taim
suudab vaid teiste najal ronida.</p>
<p>Ronimiseks on tal abivahendid. Pikkade sulgjate lehtede tipus on pikad ja
harunevad köitraod. Nende abil haarab ta kinni igast haardeulatuses seisvast
taimest, roikast või millestki muust taolisest. Kuna lehe tipus on köitraag,
siis ei saa seal enam lehekest olla. Nii ongi hiirehernestel sulglehekesi alati
paarisarv. Mets-hiirehernel võib neid olla suhteliselt palju: isegi kuni
viisteist paari. Peamiseks määramistunnuseks jäävad aga ikkagi tema suured
õiekobarad, mis on peaaegu sama pika õisikurao otsas.</font></p>
<div align="center"><center>

<table border="1" cellspacing="1">
  <tr>
    <td><a href="mhhern2.htm" target="_self"><img src="images/Info1.jpg" border="0"
    width="125" height="31"></a></td>
  </tr>
</table>
</center></div>
</body>
</html>
