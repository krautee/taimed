<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta http-equiv="Content-Language" content="et">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>ümaralehine kellukas - liigikirjeldus</title>
</head>

<body background="images/1HTtaust.gif" bgcolor="#FFFFFF">

<p align="center"><font face="Arial" color="#005500"><big><b><img
src="images/ymkelluk.jpg" align="right" border="1" hspace="6" vspace="6" width="200"
height="270"></b><strong>Ümaralehine kellukas</strong><br>
</big><em><strong>(Campanula rotundifolia)</strong></em><br>
liivakell, kukekell, kurekatlad, konnakullus</font></p>

<font FACE="Arial" SIZE="2">
<p>Ümaralehine kelluka nime päritolu võib loodusesõbrale kergesti saladuseks
jääda. Kui ümaralehine kellukas ei õitse, siis on ta nii vähe silmatorkav,
et teda peaaegu ei eristagi tema ümber kasvavatest teistest rohttaimedest. Küll
aga paistab igaühele hästi silma õitsev ümaralehine kellukas. See juhtub
juba juunis, mil ta õitsema hakkab. Kui siis uurima hakata, kus on need ümarad
lehed, mille järgi see kellukas endale nime on saanud, siis võibki saada suure
pettumuse osaliseks: kõik tema lehed on väga kitsad ja pikad, süstjad või
lineaalsed.</p>
<p>Milles siis seisneb see ümaralehise kelluka nime saladus? Tegelikult pole
selles midagi salapärast. Lihtsalt sel taimel ei näe me õitsemise ajal enam kõiki
lehti: enamik maapinnalt alguse saavaid lehti on ära kuivanud. Aga just need
juurmised lehed ongi sel lillel ümmargused, vahel ka neerukujulised, südamekujulised
või munajad. Kui hästi otsida, siis võib tegelikult õitsevatel taimedel veel
mõne sellise lehe leida, kuid sageli ei usuta, et leitud ümarad lehed kuuluvad
sellele taimele, sest ümaralehise kelluka varrelehed on niivõrd erinevad
juurmistest lehtedest.</p>
<p>Ümaralehine kellukas kasvab väga kuivadel kohtadel: lausa peaaegu puhtal
liival või mõnesentimeetri paksusel mullakihil paepankadel. Ta saab hakkama ka
meie pankranniku pragudes. Et toitainetevaesest pinnasest võimalikult palju kätte
saada, selleks on ümaralehise kelluka risoom hästi peenike ja rohkesti
harunenud. Nii saab igasse prakku ronida ja kõik võimalikud toitained ära
kasutada. Ümaralehise kelluka risoomist väljuvad ka kuni kümnesentimeetrilised
lisajuured. Nende ülesanne on liivasest pinnasest võimalikult palju vett ja
selles lahustunud toitained kätte saada.</p>
<p>Ümaralehise kelluka tähtsam kasutusala võiks olla iluaiandus. Ta torkab
silma oma kaunite õitega, mis on koondunud küllaltki suurde õisikusse. Ümaralehise
kelluka õisik on väga õrna väljanägemisega, õied on selles longus. Väga tähtis
on ka see, et ümaralehine kellukas võib teistest meie kellukaliikidest veidi
kauem õitseda. Ta alustab õitsemist juba juunis ja lõpetab alles septembris.
Sobib ümaralehine kellukas nii kiviktaimlatesse kui püsilillepeenardele. Kui
ta kasvab muru sees tihedas rohukamaras, siis võite saada armsaid üksiktaimi.
Kuid kui lasete ümaralehisel kellukal vabalt katta oma maa-ala, siis kasvab
teile paarikümnest varrest koosnev ilus kogumik. Eks tehke proovi! Väga ilusa
kaunistuse saate siis, kui istutate ümaralehise kelluka lillepotti ja panete ta
kuhugi rippuma. Kasvatamisel peab arvestama vaid seda, et liiga viljakat mulda
pole sellele lillele vaja: siis läheb ta liialt lopsakaks, õied vajuvad alla
ning ei ole enam nii ilusad.</p>
</font><div align="center"><center>

<table border="1" cellspacing="1">
  <tr>
    <td><a href="ymkelluk2.htm" target="_self"><img src="images/Info1.jpg" border="0"
    width="125" height="31"></a></td>
  </tr>
</table>
</center></div>
</body>
</html>
