<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta http-equiv="Content-Language" content="et">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>harilik kuuskhein - liigikirjeldus</title>
</head>

<body background="images/1HTtaust.gif" bgcolor="#FFFFFF">

<p align="center"><img src="images/har-kuuskh.jpg" align="right" hspace="6" vspace="6"
border="1" width="200" height="270"><font color="#005500" size="4" face="Arial"><b> </b><strong>Harilik
kuuskhein</strong><br>
</font><font color="#005500" size="3" face="Arial"><em><strong>(Hippuris vulgaris)</strong></em><br>
vesikuusk, murukuusk, merikuusk, jõenõgesse</font></p>

<p><font size="2" face="Arial">Kes kuuskheina näinud on, see aimab kohe, miks tal
on selline nimi. Taime välimus on peaaegu samasugune nagu kuusepuul. See tähendab,
et maapinnalt kerkib püstine sirge vars, mis oleks nagu kuusetüvi, ja selle küljes
on männastena lehed, mis oleks nagu kuuse oksad. Männastena? See tähendab, et
palju lehti kasvab varrel ühel kõrgusel ringiratast ümber varre. Samamoodi
kasvavad ju ka kuuse oksad tüvest välja. Nende männaste arvu järgi saab isegi kuusepuu vanust määrata. Kuuskheina vanust lehemännaste arvu järgi
leida ei saa, sest kuigi taim tervikuna on mitmeaastane, elavad tema maa-pealsed
varred vaid ühe aasta. Kauem elab aga kuuskheina maa sees olev võsu –
risoom.</p>

<p>Oma üldehituselt on kuuskheina vars ja risoom
sarnased. Nende kõige iseloomulikemateks tunnusteks on lülilisus ja lihakus.
Varred oleks nagu kokku pandud mõne sentimeetri pikkustest üpris mahlakatest lülidest.
Kui nüüd natuke edasi mõelda, siis polegi võib-olla kuigi raske ära
arvata, kus kuuskhein kasvab. Ei saa ju mahlakad taimed kasvada kuival niidul või
liivases nõmmemetsas, vaid ainult niisketes kohtades. Tuleb välja, et
kuuskhein on tegelikult päris veetaim. Kõige meelsamini kasvab ta madalas
vees, nii et pool temast on vee all ja teine pool vee peal. Hädapärast saab
kuuskhein hakkama ka ärakuivanud veekogu põhjamudal.
Kuuskheina varre täispikkuseks
on tavaliselt kuni pool meetrit. Kui aga mõnel aastal on kuuskheina kasvukohas
vesi eriti kõrge, siis võib ta kasvada isegi kuni pooleteise
meetri
pikkuseks. Nii
pikaks peab kuuskhein kasvama seepärast, et tema õied ja seega ka seemned
arenevad ainult õhus.</p>
<p>Kui jutt juba õite peale läks, siis veidi ka neist. Kuuskheina õied ei ole
tegelikult õiget õie nime väärtki, sest need on vaid paari millimeetri
pikkused ja paljud nende osad on taandarenenud. Nimelt on
kuuskheina kroon- ja tupplehed kokku kasvanud kitsaks ääriseks sigimiku serval
ja nii tolmukaid kui ka emakaid on igas õies ainult üks. Sellise õie värvuski
on tagasihoidlikult roheline. Nii ongi kuuskheintel esmatähtsaks muutunud
levimine risoomiharude ja -tükkide abil. Risoomi igale sõlmekohale võivad
alla kasvada juured, juurtest ülespoole aga roheline vars. Seega võib igast
risoomitükist alguse saada uus taim.</p>
<p>Huvitav, kas kuuskheinast ka kellelegi midagi kasu on? On küll, tema
veesisesed lehed on toiduks paljudele kaladele ja kogu taim on meeldiv maiusroog
põhjapõtradele. Viimane on tähtis seepärast, et kuuskhein võib kasvada ka külmadel
aladel, näiteks on ta laialt levinud
isegi
Gröönimaal.</p>
<p>Lõpetuseks kuuskheinade liikidest. Peale meil tavalise hariliku kuuskheina
kasvab
Eestis
veel haruldane liik süstlehine kuuskhein. Viimane
erineb harilikust kitsamate lehtede poolest, ka on tal männastes vähem lehti
(3...7). Süstlehine kuuskhein kasvab vaid mererannas soolases vees, kuid vahel võib
samasuguses kohas leiduda ka harilikku kuuskheina. Seetõttu peab kuuskheinte määramisel
ka
kindlamaid
tunnuseid vaatama.</p>
</font>
<div align="center"><center>

<table border="1" cellspacing="1">
  <tr>
    <td><a href="kuuskh2.htm" target="_self"><img src="images/Info1.jpg" border="0"
    width="125" height="31"></a></td>
  </tr>
</table>
</center></div>
</body>
</html>
