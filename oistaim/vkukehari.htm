<!DOCTYPE html PUBLIC "-//IETF//DTD HTML//EN">
<html>
  <head>
    <meta http-equiv="content-type" content="text/html; charset=windows-1257">
    <meta http-equiv="Content-Language" content="et">
    <meta name="GENERATOR" content="Microsoft FrontPage 4.0">
    <meta name="ProgId" content="FrontPage.Editor.Document">
    <title>valge kukehari - liigikirjeldus</title>
  </head>
  <body alink="#005300" vlink="#005300" link="#005300" bgcolor="#FFFFFF" background="images/1HTtaust.gif">
    <p align="center"><img src="images/valkukeh.jpg" align="right" hspace="6" height="270"
        width="200" vspace="6" border="1"><font face="Arial" size="4" color="#005300">
        <strong>Valge
          kukehari</strong><br>
      </font><font face="Arial" size="3" color="#005300"><em><strong>(Sedum
            album)</strong></em><br>
        kanamari, kukemarjad, kooljapearohud, kidihein</font></p>
    <font face="Arial" size="2">
      <p>Valge kukehari on meil palju haruldasem kui <a href="harkukeh.htm">harilik
          kukehari</a>. Viimasest eristavad teda suuremad silindrikujulised
        lehed ja
        valged õied. Sageli on valge kukeharja lehed ka punakalt värvunud,
        hariliku
        kukeharja lehed on kollakasrohelised. Valget kukeharja kohtab meil
        sagedamini läänesaartel
        ja mandri loodeosas. Valgel kukeharjal on huvitavad rahvapärased nimed.
        Need viitavad enamasti taime lehtedele, mis meenutavad väikesi marju:
        kanamari, kukemari.</p>
      <p>Kukeharja paksud lihakad lehed ja kaunid õisikud teevad temast
        omapärase ja hinnatud ilutaime. Ta sobib eelkõige kiviktaimlatesse.
        Suuremate alade katmiseks pole valge kukehari kuigi hea, sest ta ei
        moodusta ühtlast vaipa nagu harilik kukehari. Mõlemad liigid on väga hea
        põuataluvusega ja võivad üle kuu aja veeta läbi saada. Tänu sellisele
        omadusele leiame nii valget kui harilikku kukeharja isegi
        paekivipaljanditelt, harva ka puhtalt liivalt. Mõistagi pole sellistes
        kohtades toitaineid ollagi ja taimed peavad enamuse vajalikest ainetest
        saama vihmaveest. </p>
      <p>Valgel kukeharjal on samasugused viieharulist tähte meenutavad õied
        nagu harilikul kukeharjal. Neil õitel on huvitavad kohastumused, et
        vältida isetolmlemist. Kui emakas on valmis vastu võtma õietolmu, siis
        sama õie tolmukad pööravad end emakasuudmest eemale. Nii satub emakale
        teiste taimede õietolm. Risttolmlemine annab elujõulisemad seemned.
        Neist kasvavad taimed, kes suudavad paremini vastu panna
        keskkonnamuutustele ning loomade ja seente poolt tekitatud
        kahjustustele. Teisisõnu, risttolmlemine tagab tugevamad järglased.</p>
    </font>
    <div align="center">
      <center>
        <table cellspacing="1" border="1">
          <tbody>
            <tr>
              <td><a href="vkukehari2.htm" target="_self"><img src="images/Info1.jpg"
                    height="31" width="125" border="0"></a></td>
            </tr>
          </tbody>
        </table>
      </center>
    </div>
  </body>
</html>
