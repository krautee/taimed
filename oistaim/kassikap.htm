<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta http-equiv="Content-Language" content="et">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>kassikäpp - liigikirjeldus</title>
</head>

<body background="images/1HTtaust.gif" bgcolor="#FFFFFF">

<p align="center"><img src="images/kassikapp.jpg" align="right" hspace="6" vspace="6"
border="1" width="200" height="270"><font color="#005500" size="4" face="Arial"><b> </b><strong>Kassikäpp</strong><br>
</font><font color="#005500" size="3" face="Arial"><em><strong>(Antennaria dioica)</strong></em><br>
kiisukäpad, salakoirohi, kooljavearohi, kõõmaheinad</font></p>

<p><font size="2" face="Arial">Kassikäpp on omapärase välimusega ja
huvitavate eluviisidega taim. Olete kindlasti koolitunnist kuulnud, et kassikäpp
on kahekojaline. Selliseid ei ole meie looduses just kuigi palju. Aga mida
see kahekojalisus tähendab, seda sageli ei teata. Kahekojaline on selline
taimeliik, kellel on emasõied ühel, isasõied aga teisel taimel. Seega ei saa
üksinda kasvavatel kahekojalistel taimedel seemneid kunagi valmida. Nii
kasvavadki kassikäpad sageli hulganisti koos, emastaimed ja isastaimed lähestikku.
Kassikäpad on asustanud tavaliselt kõige kuivemad kasvukohad männimetsades,
metsateedel ja
lagendikel, harvem võib neid kohata ka niidul. Oma kehva
pinnasega kasvukohas moodustab kassikäpp terve suure
&quot;koloonia&quot;. Nii on sageli
kogu maa kassikäppadega kaetud.</p>

<p>Et kassikäpp saaks tiheda muruvaiba moodustada, selleks on tal hästi
arenenud vegetatiivne paljunemine. See on paljunemine, milleks ei ole vaja
seemneid. Kassikäpa maa-alustest roomavatest vartest kasvavad välja võsundid,
mis võivad soodsates tingimustes juurduda ja anda alguse uuele taimele. Noored
taimed kasvatavad vaid lehekodariku ja nii tekibki tihe kassikäpamuru. Vanemad
taimed hakkavad ka õitsema. Siis kerkib neil päikse poole paarikümne
sentimeetri pikkune vars, mis on kaetud kitsaste viltkarvaste lehtedega.
Valgeviltjad karvad ongi õite kõrval teised selle taime kaunistajad. Ka
juurmised kodarikulehed on noored
mõlemalt pinnalt valgeviltjad, hiljem vaid alumiselt
küljelt.</p>
<p>Kuid eriti huvitavad on siiski kassikäpa õied. Täpsemalt mõeldakse nende
õite all tavaliselt õiskuid, korvõisikuid, mis koosnevad paljudest väikestest
putkõitest ja üldkatise lehtedest. Ühe varre tipus on kassikäpal tavaliselt
koos neli kuni kümme õisikut. koos moodustavad nad väga pehme välimusega
liitõisiku,
mille
järgi
ongi sellele taimele nimeks
pandud kassikäpp. Ühtedel
taimedel on vaid emasõitest koosnevad õisikud. Kuid teistel pole mitte isasõitest,
vaid mõlemasugulistest õitest koosnevad õisikud. Siiski on nendest mõlemasoolistest
õitest kasu sama palju kui isasõitest, sest seemneid neist ei arene. Kes mai-
või juunikuus õitsvat kassikäpamuru näinud, see teab, et osa kassikäppasid
on valgete õisikutega, osa aga roosad või koguni päris tumepunased. Selle värvi
järgi saab öelda, millised on emasõied ja millised mõlemasugulised. Mõlemasoolised
õied on kassikäpal alati valged, emasõied aga enamasti roosades või punastes
toonides.</p>
<p>Selline ilus taim sobib loomulikult hästi iluaedadesse, näiteks
kiviktaimlasse või kuiva liivase koha katmiseks. Kuid kassikäppa on ka rahva
seas ravimtaimeks peetud. Temast on abi saadud nii maopõletiku kui kõhulahtisuse
korral, samuti paisete ja isegi lihtsa köha puhul.</p>
</font>
<div align="center"><center>

<table border="1" cellspacing="1">
  <tr>
    <td><a href="kassikap2.htm" target="_self"><img src="images/Info1.jpg" border="0"
    width="125" height="31"></a></td>
  </tr>
</table>
</center></div>
</body>
</html>
