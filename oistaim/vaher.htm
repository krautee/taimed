<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta http-equiv="Content-Language" content="et">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>harilik vaher - liigikirjeldus</title>
</head>

<body background="images/1HTtaust.gif" bgcolor="#FFFFFF">

<p align="center"><font color="#005300" size="4" face="Arial"><b><img
src="images/vaher.jpg" align="right" border="1" hspace="6" vspace="6" width="270"
height="200"> </b><strong>Harilik vaher</strong><br>
</font><font color="#005300" size="3" face="Arial"><em><strong>(Acer platanoides)</strong></em><br>
läänepuu, pikaninapuu, vastra, vahtras</font></p>

<font FACE="Arial" SIZE="2">
<p>Vaher on levinud puu nii linnaparkides kui ka vanade mõisate ümbruses.
Paljud on kindlast kevadel seisatanud ja tema kaunist õisi täis rüüd
imetlenud. Siis kostub ülevalt puuladvast vaikset kohinat ja kõikjal on
mesilaste sumisemine – on tunne, nagu oleks sattunud muinasjutumaale. Kuid ega
puu ilu hiljemgi kuhugi kao. Suvel annab ta kuumast nõrkenule head varju oma
suurte, kuni paarikümne sentimeetri pikkuste lehtedega, aga sügisel võib teda
pidada vahest kõige ilusamaks puuks. Siis on meie harilik vaher üleni
ehitud kirjude punakates, kollakates ja oranzides toonides lehtedega, millel mõni
laik võib veel isegi roheline olla. Sellisest puust ei saa ükskõiksena mööduda.
Peale selle võib sügisel näha lendamas vahvaid vahtra vilju. Nad langevad
keereldes puult nagu väikesed helikopterid. Suur osa neist hakkab peagi
idanema, et kasvada uueks puuhiiglaseks. Kuid need suure tiivaga viljad on ka lõbusaks
mänguasjaks. Kui kaksikpropellerist eraldada üks pool ja sellest seeme välja
võtta ning seemne asemele oma nina panna, siis ongi naljakas pikk nina olemas.</p>
<p>Vahtra kasutusala on tegelikult palju laiem kui ainult ilu- ja naljapuu. Need
samad õied, mis on ilusad kollakasrohelised ja lõhnavad imehästi on ka väga
heaks meeallikaks mesilastele, ühelt puult võib saada kuni kümme kilo mett.
Vahtra puit on kollakas või punakas ja väga sitke, painduv ning vastupidav,
seda kasutatakse mitmeti, muuhulgas ka vineeri, parketi, muusikariistade ja mööbli
tootmiseks. Kevadel enne puu õitsemist-lehtimist võib üritada vahtramahla
koguda. Selleks tuleb puu lõunapoolsele küljele teha väike auk, mille otsa
kinnitada voolavat mahla purki juhtiv tila. Vahtramahl on väga suhkrurikas. Lehed sobivad
loomadele söödaks ja allapanuks, aga neist saab ka kummitaolist kautsukit.
Koorest on leitud parkaineid.</p>
<p>Suve lõpul või sügisel võib näha vahtra lehtedel musti laike, mis jätavad
väga kauni mulje. Suurele vahtrapuule need erilist kahju ei tee, kuid
tegelikult on see ühe parasiitseene töö. Teda kutsutakse vahtra pigilaiksuse
tekitajaks. Vahtra pigilaiksuse esinemine viitab puhtale õhule: suurtes
linnades ja tööstuspiirkondades see seeneke kaua vastu ei pea. Vanade suurte
puude tüvel võib tihti kohata valgeid seeni, mis teevad palju pisikesi kübaraid
– vahel kuni meetri pikkuse reana ülalt alla. Kui selline seen katki lõigata,
siis võib näha palju imeõhukest torukeste kihte. Nende kihtide arv näitab,
kui vana see seen on. Selle seene nimeks on aga pandud vahtratarjak.</p>
</font>
<div align="center"><center>

<table border="1" cellspacing="1">
  <tr>
    <td><a href="vaher2.htm" target="_self"><img src="images/Info1.jpg" border="0" width="125"
    height="31"></a></td>
  </tr>
</table>
</center></div>
</body>
</html>
