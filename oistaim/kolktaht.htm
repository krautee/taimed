<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta http-equiv="Content-Language" content="et">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>kollane kuldtäht - liigikirjeldus</title>
</head>

<body background="images/1HTtaust.gif" bgcolor="#FFFFFF">

<p align="center"><font color="#005300" size="4" face="Arial"><b><img
src="images/kuldtaht.jpg" align="right" border="1" hspace="6" vspace="6" width="200"
height="270"> </b><strong>Kollane kuldtäht</strong><br>
</font><font color="#005300" size="3" face="Arial"><em><strong>(Gagea lutea)</strong></em><br>
kihtlill, linnupiim, kuldlilleke, taevatäht</font></p>

<p><font size="2" face="Arial">Metsalilli mõjutavad sageli
väga
palju
metsas kasvavad puud, sest nemad on metsa valitsejad. Puud võtavad suurema osa
valgusest ja ka mullas olevast veest ning
mineraalidest. Nii peavad kõik
rohttaimed kohandama oma elu puude järgi. Üks ilus näide sellisest
kohastumisest on kollane kuldtäht. Ta õitseb varakevadel, enne lehtpuude
lehtimist, kui päikesevalgus pääseb vabalt mullapinnani. Kuldtäht on küllaltki
valguselembene taim ja nii ei suuda ta paksu metsa all kasvada. Talle sobivad
ainult lehtmetsad, sest okasmetsad pole nii viljakad ega kevadel valged. Niisiis
kasvab kollane kuldtäht päikeseküllastes salu-lehtmetsades, vahel ka
segametsades ning hakkab õitsema juba aprillikuus.</p>

<p>Kuldtähe nimi õigustab ennast igati. Nimelt on tema õied tähekujulised ja
ka
kuldkollast värvi. Siiski võib neil värv veidi teistsugune ka olla, isegi
rohekas. Taime rahvapärastest nimedest rääkides on sama ilusad ka “taevatäht”
ja “kuldlilleke”. Taime kollased õied jäävad inimestele hästi meelde
seetõttu, et kuldtähed kasvavad koos väga suurte rühmadena.
Neid ei ole küll
kuigi tihedalt, aga
siiski
võib
sageli
olla
terve metsaalune
kuldselt
sätendav. Selline kollane
muruvaip meeldib ka paljudele aednikele ja miks mitte siis kuldtäht koduaeda
kasvama tuua. Ta sobib kõikjale murusse. Kuldtähe maapealsed osad kuivavad ja
kaovad pärast õitsemist kiiresti.</p>
<p>Päriselt see mitmeaastane taim siiski ei hukku, mulda jääb tal väike
sibul. Meil Eestis kasvab ka teisi kuldtäheliike, kuid kollane kuldtäht on
ainus, kellel on mullas varre alusel vaid üks hallikas sibul. Teistel on neid vähemalt
kaks. Samas võib see sibul kasvatada ka suure hulga tütarsibulaid. Need asuvad
mullas mõnevõrra sügavamal. Tütarsibulate elu on huvitav – nad kasvavad
alguses aeglaselt ja alles mõne aasta möödudes hakkavad kiiremini kasvama.
Peagi hakkavad nad ka väikesi tütarsibulakesi tootma, mitte aga veel õitsema.
Nii kui kuldtäht õitsema hakkab, on tütarsibulate kasvatamise võime läinud.
Edaspidi saab ta ainult seemnete abil paljuneda. Nii aga ongi võimalik
kaugemale levida. Kuldtähe seemneid kannavad sageli laiali ka väikesed
sipelgad.</p>
</font>
<div align="center"><center>

<table border="1" cellspacing="1" bordercolor="#C0C0C0" bordercolordark="#808080"
bordercolorlight="#FFFFFF">
  <tr>
    <td><a href="kolktaht2.htm" target="_self"><img src="images/Info1.jpg" border="0"
    width="125" height="31"></a></td>
  </tr>
</table>
</center></div>
</body>
</html>
