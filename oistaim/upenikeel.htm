<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta http-equiv="Content-Language" content="et">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>ujuv penikeel - liigikirjeldus</title>
</head>

<body background="images/1HTtaust.gif" bgcolor="#FFFFFF">

<p align="center"><font face="Arial" color="#005500"><big><b><img
src="images/ujuvpeni.jpg" align="right" border="1" hspace="6" vspace="6" width="270"
height="200"></b><strong>Ujuv penikeel</strong><br>
</big><em><strong>(Potamogeton natans)</strong></em><br>
koerakeel, koerakeelmerohud, vähiein, konnakapsad, kuduhein</font></p>

<p ALIGN="left"><font FACE="Arial" SIZE="2">Eestis on seni leitud kaheksateist penikeele
liiki. Paljud neist on väga sarnased. Samas võivad nad ka omavahel ristuda ja anda kahe
liigi vahepealsete tunnustega taimi, hübriide. Ujuv penikeel on aga üks selline, kelle
tunneb ära üpris hõlpsasti. Oma osa kerges äratundmises on ka sellel, et tema on meil
tavaline, kuid talle lähedased liigid esinevad harvem. Hästi tavaline on ujuv penikeel
seetõttu, et tal on oma vesisele kasvukohale vähem nõudmisi kui ühelgi teisel
penikeelel.</p>

<p ALIGN="left">Kui olete penikeeli pikemat aega määranud, siis võite ujuva penikeele
ära tunda ka veepinnal ujuvate pruunikate munakujuliste lehtede järgi. Algajale võib selline määramine aga ebaõige vastuse anda. Samas saame kindla
liiginime teada siis, kui uurime, millised lehed on sel taimel vee sees. Ujuvale
penikeelele on iseloomulik, et veesisesed lehed on pikad ja peened nagu rootsud ning nende
laba on peaaegu täielikult kadunud. Lisaks laiadele ujulehtedele ja kitsastele
veesisestele lehtedele on ujuva penikeele ülemiste lehtede alusel veel pikad kileja
servaga abilehed. Ujuva penikeele jaoks on iseloomulik, et nad on sageli enam kui kümne
sentimeetri pikkused.</p>

<p ALIGN="left">Ujuv penikeel ei ole aga veekogudes vabalt ringi ujuv. Ta on põhja
kinnitunud roomava ja rohkesti haruneva võsu – risoomi abil. Risoomina elab penikeel ka
külma talve üle. Sellest kasvab välja arvukalt varsi, mis tõusevad otse veepinna
poole. Nii moodustub penikeeltest ka tihe veealune tihnik, rääkimata sellest, et sageli
on kogu veekogu pind tema ujulehtedega kaetud. Nii on ujuv penikeel heaks toidumaterjaliks
paljudele väikestele veeloomadele ja mõnedele kaladele, samuti kinnituspaigaks
konnakudule. Kuid samas on ta ka taim, kes põhjustab kiiret veekogude kinnikasvamist. Kui
olete nõuks võtnud veekogu kinnikasvamist takistada ja penikeeletaimed välja kitkuda,
siis võite neid proovida pakkuda loomadele söödaks. Kui see ei õnnestu, siis laotage
nad lihtsalt väetisena põllule. Harilikult aga niimoodi penikeelest vabaneda ei
õnnestu, sest risoomid on kõvasti põhja küljes kinni. Niisiis peab vaatama, et taimedel
ei oleks vohamiseks liiga palju toitaineid.</p>
</font><div align="center"><center>

<table border="1" cellspacing="1">
  <tr>
    <td><a href="upenikeel2.htm" target="_self"><img src="images/Info1.jpg" border="0"
    width="125" height="31"></a></td>
  </tr>
</table>
</center></div>
</body>
</html>
