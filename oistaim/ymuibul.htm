<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta http-equiv="Content-Language" content="et">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>ümaralehine uibuleht - liigikirjeldus</title>
</head>

<body background="images/1HTtaust.gif" bgcolor="#FFFFFF">

<p align="center"><font face="Arial" color="#005500"><big><b><img src="images/ymuibul.jpg"
align="right" border="1" hspace="6" vspace="6" width="200" height="270"></b><strong>Ümaralehine
uibuleht</strong><br>
</big><em><strong>(Pyrola rotundifolia)</strong></em><br>
talihaljakad, luuvalurohi, lambakõrv, kopikalehed, varsakabi</font></p>

<font FACE="Arial" SIZE="2">
<p>Ümaralehine uibuleht on ilus metsataim. Ta võib kasvada ka puisniitudel,
kuid päris lagedatel niitudel mitte kunagi. Uibuleht teab ise, kus kasvada.
Inimene aga seda sageli ei tea. Ja nii ongi juhtunud, et uibuleht tuuakse kauni
taimena koduaeda kasvama, aga peagi sureb ta välja. Milles siis asi? Uibulehed
on mükoriisataimed, nad ei saa ilma seenteta kasvada. Nii et kui uues
kasvukohas sobivat seent ei ole, siis taim lihtsalt sureb. Kõige enam meeldivad
sellele taimel sellised kohad, kus kasvab kaske ja leppa. Kuna uibulehel on hästi
arenenud koostöö seentega, siis ei ole talle kuigi häid juuri vajagi. Tal võib
leida vaid armetuid peenikesi juurekesi. Hästi arenenud on metsakõdus roomavad
varred, mis annavad rohkesti võsundeid. Võsunditest võib igalt sõlmekohalt välja
kasvada maapealne õisikuvarb. Samast ilmuvad ka uibulehe lehed.</p>
<p>Nii et maapinnal oleval varrel õigeid lehti polegi, kõik kasvavad juurmise
kodarikuna. Siiski kasvavad õisikuvarval väikesed süstjad kõrglehed.
Kodarikulehed on aga, nagu taime nimest arvata võib, enam-vähem ümmargused.
Eriti ilusaks muudab need lehed tumeroheline läikiv värvus. Uibulehe lehed on
katsudes nahkjad ja tugevad. Niisugused peavad lehed seepärast olema, et talve
üle elada. Uibuleht on igihaljas taim. Gröönimaal tehtud katsetes on tema
lehed elanud isegi nelja aasta vanuseks.</p>
<p>Väga ilusad on ka uibulehe õied, mis asuvad hõredas kobaras püstisel õisikuvarval.
Neil on neli või viis munajat kroonlehte, mille põhivärvus on valge. Kuid
sageli pole nad mitte puhasvalged, vaid kauni roosaka, lillaka või isegi roheka
jumega. Eriti huvitav on ümaralehise uibulehe õie emakas, mille kael on väga
pikk ja allapoole kõverdunud. See on üks tähtis tunnus, mis eristab seda
liiki teistest uibulehtedest. Sarnane emakakael on vaid rohekal uibulehel, kelle
õied on enam kollakasrohelised ja mis peamine, lõhnatud. Ümaralehise uibulehe
õied on tugeva meeldiva lõhnaga. Tugeva lõhnaga kauneid uibulehe õisi
korjatakse ka vaasi panemiseks.</p>
<p>Ümaralehist uibulehte on kasutatud rahvameditsiinis uriinieritust soodustava
vahendina.</p>
</font><div align="center"><center>

<table border="1" cellspacing="1">
  <tr>
    <td><a href="ymuibul2.htm"><img src="images/Info1.jpg" border="0" width="125" height="31"></a></td>
  </tr>
</table>
</center></div>
</body>
</html>
