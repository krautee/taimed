<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta http-equiv="Content-Language" content="et">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>harilik vaarikas - liigikirjeldus</title>
</head>

<body background="images/1HTtaust.gif" bgcolor="#FFFFFF">

<p align="center"><img src="images/vaarikas.jpg" align="right" border="1" hspace="6"
vspace="6" width="270" height="200"><strong><font face="Arial" size="4"> <font
color="#005300">Harilik vaarikas</font></font></strong><br>
<em><strong><font size="3" color="#005300" face="Arial">(Rubus idaeus)</font></strong></em><br>
<font size="3" color="#005300" face="Arial">vabarn, vaargad, oarmarjad, vaarmarjad</font></p>

<font FACE="Arial" SIZE="2">
<p>Vaarikas on kõigile tuntud taim. Põhjuseks on tema maitsvad marjad. Ilmselt
ei leidu inimest, kellele need vastumeelsed oleksid. Kuid
vaarikamarjad pole vaid hea suutäis, need on ka väga kasulikud. Marjades on leitud
palju erinevaid happeid, suhkruid, vitamiine, kauni vaarikapunase värvi annavad
kokku mitmed erinevad värvained. Vaarikaid on juba väga ammusest ajast kasutatud
ravimina. Kõige kasulikumad on vaarikad kohe värskelt süües, kuid neid
saab tarbida kogu aasta jooksul. Selleks tuleb korjatud vaarikad laotada paariks
päevaks päikse kätte närbuma. Seejärel kuivatatakse nad 40...45
</font><font FACE="Symbol" SIZE="2">°</font><font FACE="Arial" SIZE="2">C juures. Samuti on ju laialt tuntud vaarikatest valmistatud hoidised. Ka kõigil
keedistel, mahladel, kompottidel ja siirupitel on raviv ja tervist
tugevdav toime.</p>
<p>Kuid ravimina ei kasutata ainult vaarikapõõsa marju. Nii marjadest kui ka
vaarika lehtedest ja vartest saab ravimtee. See on muide hea õpetus matkajatele.
Metsas on mõnikord raske tee tegemiseks materjali leida. Peaaegu alati leidub
aga kuskil lähiümbruses mõni vaarikavälu. Tasub julgelt murda mõned
nooremad vaarikavarred, panna teepotti keema ja maitsev ning kasulik tee on mõne
minutiga valmis. Nii lehti kui ka varsi saab kasutada ka kuivatatult.</p>
<p>Millised on siis need vaarika paljukiidetud toimed? Kõigepealt on vaarikatee
väga hea higistama ajav vahend. Nii kasutatakse seda kõikvõimalike külmetuste
ravimisel. Kuid vähendab ka peavalu ja väsimust ning alandab palavikku. Kuna
vaarikad sisaldavad väga palju kasulikke aineid, siis on neil
inimese organismi tugevdav toime. Tugev keha jõuab aga ka ise palju paremini
haigustekitajate vastu võidelda. Mitmete tervisele kasulike ainete sisalduselt
ületab vaarikas isegi maasikat ja mustsõstart. Kuna ta on nii kasulik, siis on
inimesed loomulikult toonud ta ka marjaaedadesse kasvama ja aretanud hulgaliselt
kultuursorte. Peab siiski ütlema, et metsas kasvav harilik vaarikas on
kultuursortidest kasulikum.</p>
<p>Inimene pole aga ainus, kes vaarikast huvitatud on. Vaarikas on ka suurepärane
toit paljudele metsaelanikele. Karud ja paljud linnud söövad meeleldi vaarika
magusaid vilju ning levitavad nii ka vaarika seemneid. Kuid botaaniliselt pole
need viljad üldsegi mitte marjad, nagu ollakse harjunud neid kutsuma, vaid
hoopis koguluuviljad. See tähendab, et need koosnevad pisikestest
terataolistest luuviljadest, mida on ühes viljas mitukümmend. Ning teiseks ei
ole seemnetega levimine vaarikal üldse mitte peamine levimisviis. Tema
juurepungadest arenevad uued maapealsed võsud, mis esimesel aastal kasvavad
rinnakõrguseks ja teisel aastal viljuvad. Nii juureharude pungadega vaarikas
peamiselt laienebki.</p>
<p>Kindlasti on kõik vaarikasööjad näinud ka ussitanud vaarikat. Olgu
siinkohal öeldud, et tegu pole üldsegi mitte ussiga, vaid hoopis ühe putuka
vastsega. Need, kes vaarikaid kahjustavad, on vaarikamardika tõugud. Augustis
nad kaovad, sest peavad minema mulda nukkuma, et sügisel mardikatena välja
tulla. Talve elavad mardikad üle mullas, juunikuus aga munevad oma munad
noortele vaarikatele ja vaarikamardika eluring algab otsast peale.</p>
</font>
<div align="center"><center>

<table border="1" cellspacing="1">
  <tr>
    <td><a href="vaarikas2.htm" target="_self"><img src="images/Info1.jpg" border="0"
    width="125" height="31"></a></td>
  </tr>
</table>
</center></div>
</body>
</html>
