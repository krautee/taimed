<!DOCTYPE html PUBLIC "-//IETF//DTD HTML//EN">
<html>
  <head>
    <meta http-equiv="content-type" content="text/html; charset=windows-1257">
    <meta name="GENERATOR" content="Microsoft FrontPage 4.0">
    <title>lillakas - liigikirjeldus</title>
  </head>
  <body bgcolor="#FFFFFF" background="images/1HTtaust.gif">
    <p align="center"><font face="Arial" size="4" color="#005300"><b><img src="images/lillakas.jpg"
            hspace="6" height="200" width="270" vspace="6" border="1" align="right">
        </b><strong>Lillakas</strong><br>
      </font><font face="Arial" size="3" color="#005300"><em><strong>(Rubus
            saxatilis)</strong></em><br>
        lillikas, lemmikud, liimukas, linnumari</font></p>
    <font face="Arial" size="2">
      <p>Lillakat aetakse vahel segamini mõne teise taimega murakate suurest
        perekonnast. Tal on iseloomulikud mittepuituvad rohtsed varred, mis
        võivad üpris sitked ja kõvad olla. Varsi on lillakal kahesuguseid.
        Kõigepealt torkavad silma tihedalt maad katvad pikad roomavad varred,
        mis võivad olla isegi üle meetri pikad. Sellistel ei teki õisi, seega ka
        marju mitte. Neid nimetatakse võsunditeks. Sügiseks võsundid juurduvad
        ja nii tekib hulgaliselt uusi taimi. See ongi lillaka peamine
        paljunemisviis - vegetatiivne paljunemine maapealsete võsunditega.</p>
      <p>Peale pikkade roomavate varte on lillakal ka tagasihoidlikud lühikesed
        püstised varred. Silma paistavad need rohkem õitsemise ja eriti viljade
        valmimise ajal. Õied on lillakal väikesed ja kui need ei oleks varre
        tipus õisikusse koondunud, ei paneks neid vist tähelegi. Osa õisi areneb
        lehekaenaldest väljakasvavatel harudel ühe- või kahekaupa. Samasugune on
        ka sügisel viljade paigutus. Taime tipus on rohkem, arvult kolm kuni
        kümme vilja, külgharudel üks või kaks.</p>
      <p>Botaaniliselt nimetatakse lillaka vilju luuviljadeks, sest vilja
        helepunase lihaka viljakesta all on seemet kattev kõva luukest.
        Tavaliselt on muraka perekonnas tegemist koguluuviljadega - viljadega,
        mis koosnevad omavahel kokku kasvanud osaluuviljadest - kujuta ette
        murakat või vaarikat. Lillakal ei saa vilju päris koguluuviljadeks
        nimetada, sest tema osaviljad on sageli liitunud ainult osaliselt ja
        natuke - see tunnus võib aidata lillakat eristada teistest muraka
        perekonna liikidest.</p>
      <p>Lillaka viljade kohta käib mõistatus: pisike punane poisike, kivine
        kõhuke. Arvatavasti viitab see tõsiasjale, et viljade mahlakas osa on
        õhuke, luuseeme seevastu küllalt suur. Mürgised lillaka viljad kindlasti
        ei ole. Nii et kui seenel käies suures näljas metsaserva jõuate ja
        lillakatihnikut märkate, võite julgesti võtta. Neil on kergelt hapukas
        maitse, samuti sisaldavad need rohkesti kasulikke aineid ja suur nälg
        saab varsti leevendust. Kui te aga vilju enam ei leia, siis meenutage,
        et te pole ainukesed, kes neid süüa soovivad. Lillaka mahlakad viljad
        meeldivad paljudele lindudele ja imetajatele. Viimaste poolt ärasöödud
        saada meeldib lillakale rohkem. Punane viljaliha ongi söömiseks mõeldud,
        sest luuseeme läbib looma seedekulgla ja annab uues kasvukohas alguse
        uuele taimele.</p>
    </font>
    <div align="center">
      <center>
        <table cellspacing="1" border="1">
          <tbody>
            <tr>
              <td><a href="lillakas2.htm" target="_self"><img src="images/Info1.jpg"
                    height="31" width="125" border="0"></a></td>
            </tr>
          </tbody>
        </table>
      </center>
    </div>
  </body>
</html>
