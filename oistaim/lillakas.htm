<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta name="GENERATOR" content="Microsoft FrontPage 4.0">
<title>lillakas - liigikirjeldus</title>
</head>

<body background="images/1HTtaust.gif" bgcolor="#FFFFFF">

<p align="center"><font color="#005300" size="4" face="Arial"><b><img
src="images/lillakas.jpg" align="right" border="1" hspace="6" vspace="6" width="270"
height="200"> </b><strong>Lillakas</strong><br>
</font><font color="#005300" size="3" face="Arial"><em><strong>(Rubus saxatilis)</strong></em><br>
lillikas, lemmikud, liimukas, linnumari</font></p>

<font FACE="Arial" SIZE="2">
<p>Lillakat aetakse vahel segamini mõne teise taimega murakate suurest
perekonnast. Talle on iseloomulikud mittepuituvad rohtsed varred, mis võivad
tunduda üpris sitked ja kõvad. Varsi on lillakal kahesuguseid. Kõigepealt
torkavad kevadel silma tihedalt maad katvad pikad roomavad varred. Neil ei teki
õisi, seega ka marju mitte. Neid nimetatakse võsunditeks. Sügiseks võsundid
juurduvad ja nii tekib hulgaliselt uusi taimi. See ongi lillaka peamine
paljunemisviis - vegetatiivne paljunemine võsunditega.</p>
<p>Peale pikkade roomavate varte on aga lillakal veel ka tagasihoidlikud lühikesed püstised varred. Silma paistavad need rohkem õitsemise ja eriti viljade
valmimise ajal. Õied on lillakal küllaltki väikesed ja kui need ei oleks
varre tipus õisikusse koondunud, siis ei paneks neid vist üldse tähele. Osa
õisi areneb lehekaenaldest ühe- või kahekaupa väljakasvavatel harudel.
Samasugune on ka sügisel viljade paigutus. Seega on taime tipus rohkem, arvult
kolm kuni kümme vilja, külgharudel aga üks või kaks. Botaaniliselt
nimetatakse neid luuviljadeks, sest helepunase lihaka viljakesta all on veel
seemet kattev kõva luukest. Tavaliselt on muraka perekonnas tegemist
koguluuviljadega. Need on sellised, mis koosnevad omavahel kokku kasvanud
luuviljadest - kujutage ette murakamarja pisikesi terasid. Lillakal aga ei saa
vilju päris koguviljadeks nimetada, sest kui tema viljad üldse liitunud
on, siis vaid alusel hästi vähe. See on tema ainulaadse värvuse kõrval teine
hea määramistunnus.</p>
<p>Lillaka marja olemust näitab mõistatus: pisike punane poisike, kivine kõhuke.
Marjade mahlakas osa on õhuke ja luuseeme suur, kuid mürgist pole neis midagi.
Nii et kui seenel käies suures näljas metsaserva jõuate ja lillakatihnikut
enda ees maas märkate, siis asuge julgesti marjade kallale. Neil on kergelt
hapukas maitse, samuti sisaldavad nad rohkesti kasulikke aineid ja suur nälg
saab varsti kustutatud. Kui te aga söömiskõlblikke vilju enam ei leia, siis
meenutage enesele, et te pole ainukesed metsaelanikud. Lillaka mahlakad marjad
meeldivad paljudele lindudele ja ka imetajatele. Lillakale meeldib aga nende
poolt sööduks saada palju rohkem kui inimese ohvriks langeda. Põhjus on väga
lihtne. Punane viljaliha ongi metsloomadele söömiseks mõeldud, sest luuseeme peab läbi
seedekulgla tulema tagasi metsa, et siis uue taime elule algus anda.</p>
</font>
<div align="center"><center>

<table border="1" cellspacing="1">
  <tr>
    <td><a href="lillakas2.htm" target="_self"><img src="images/Info1.jpg" border="0"
    width="125" height="31"></a></td>
  </tr>
</table>
</center></div>
</body>
</html>
