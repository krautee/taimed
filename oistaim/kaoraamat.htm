<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta http-equiv="Content-Language" content="et">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>harilik käoraamat - liigikirjeldus</title>
</head>

<body background="images/1HTtaust.gif" bgcolor="#FFFFFF" link="#005500" vlink="#005500" alink="#005500">

<p align="center"><font color="#005500" size="4" face="Arial"><b><img
src="images/har-kaor.jpg" align="right" border="1" hspace="6" vspace="6" width="200"
height="270"></b><strong>Harilik käoraamat</strong><br>
</font><font color="#005500" size="3" face="Arial"><em><strong>(Gymnadenia conopsea)</strong></em><br>
eesusepöial, kirikhein, nallernaat, taevataadikäekaats, tondikäpp</font></p>

<p><font size="2" face="Arial">Harilikku käoraamatut võib pidada ilmselt üheks
meie tavalisemaks käpaliseks, looduslikuks orhideeks. Lääne- ja Põhja-Eesti
liigirikastel niitudel ja puisniitudel on ta kohati päris sage. See aga ei tähenda,
et tavaline oleks tema välimus. Tal on kaunis, enam kui kümne sentimeetri
pikkune, lillakaspunane või roosakas tihe õisik. Mõnikord moodustab õisik
isegi üle kolmandiku käoraamatu pikast varrest. Ja varre pikkus võib tal olla
üle poole meetri. Seega on käoraamat väga ilus lill.</p>

<p>Kuid peale ilusa välimuse on tal ka väga tugev lõhn. Öeldakse, et tal on
nelgilõhn. Ilusad suured lõhnavad õisikud meeldivad paljudele inimestele. Kõik
ei ole aga sugugi loodusesõbrad ja võivad nii korjata suure hulga käoraamatu
õisikuid. Seepärast on ka harilik käoraamat võetud looduskaitse alla nagu ka
kõik teised meie orhideed. Õite välimus ja lõhn ei ole ju
inimeste
meelitamiseks, seepärast ei tohigi meie neid korjata. Taim vajab hoopis
putukaid. Putukad peavad kandma õietolmu käoraamatu ühtedelt õitelt
teistesse. Olgu abilisteks siis mesilased või liblikad, igal juhul saavad nad töö
eest tasuks ka magusat mesinestet. Sellised on looduse seadused: kui midagi
tahad, pead ka ise midagi pakkuma.</p>
<p>Käoraamatu eksimatuks määramiseks peab peale tema õite värvi teadma veel
mõningaid tunnuseid. Esiteks tuleb vaadata, kas tema väikestel õitel on pikk
niitjas kannus. Teiseks tuleb vaadata, kas taime õied moodustavad lühikese püramiidikujulise
õisiku või pika ja rulja. Esimesel juhul võib tegu olla
<a href="pyrkkapp.htm"> püramiidja koerakäpaga</a>,
teisel juhul aga käoraamatuga. Seega polegi tema määramine kuigi raske. Meil
kasvab aga kaks käoraamatut, peale hariliku käoraamatu veel lõhnav käoraamat.
Viimane on meil väga haruldane liik. Harilikust käoraamatust erineb ta kuni
1,5 cm jämeduse õisiku, õie lühema kannuse ja vanilli lõhna poolest.</p>
<p>Käoraamatust rääkides ei saa mööda minna ka tema huvitavast maa-alusest
mugulast. See on nimelt väga sügavalt lõhestunud ja koos juurtega meenutab
meres elavat meritähte või veel enam pikemate harudega madutähte. Seda on
parem vaadata piltidelt, taime üles kaevamata.</p>
</font>
<div align="center"><center>

<table border="1" cellspacing="1">
  <tr>
    <td><a href="kaoraamat2.htm" target="_self"><img src="images/Info1.jpg" border="0"
    width="125" height="31"></a></td>
  </tr>
</table>
</center></div>
</body>
</html>
