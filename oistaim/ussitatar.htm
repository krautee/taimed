<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta http-equiv="Content-Language" content="et">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>ussitatar - liigikirjeldus</title>
</head>

<body background="images/1HTtaust.gif" bgcolor="#FFFFFF">

<p align="center"><font face="Arial" color="#005500"><big><b><img
src="images/ussitatar.jpg" align="right" border="1" hspace="6" vspace="6" width="200"
height="270"></b><strong>Ussitatar</strong><br>
</big><em><strong>(Polygonum bistorta)</strong></em><br>
lambakeel, tulihein, ussitater, Kirbo rohi</font></p>

<font FACE="Arial" SIZE="2">
<p>Ussitatra üheks omapärasemaks tunnuseks on tema maa-alune osa. Mulla sees
on tal peidus kõver s-kujuline tume vars. See meenutab mõnevõrra looklevat
ussi ja sellest ka taime nimi. Miks on aga taime nimes sõna &quot;tatar&quot;?
Seepärast, et ta on tatrataime sugulane. Ussitatral on samasugused õied ja
viljad nagu teraviljana kasvatataval tatral – seega on õied väikesed ja
roosakasvalkjad. Viljad aga tillukesed kolmekandilised pähklid, nagu tangud
tatrapudru sees. Isegi värvuselt on need enam-vähem samasugused läikivpruunid.</p>
<p>Samas õisik tervikuna on ussitatral tavalisest tatrataimest suuresti erinev.
Nimelt on tatra õisik suhteliselt hõre ja väheste õitega, ussitatra oma aga
väga tihe paljuõieline kobar. Ilusate suurte roosade ruljate õisikute tõttu
soovitatakse ussitatart kasvatada ka parkide niiskemates osades ja veekogude
kallastel ilutaimena.</p>
<p>Iluaedades kasvatatakse ussitatart siiski harva. See-eest kasvatatakse teda
aga teistel eesmärkidel. Näiteks Põhja-Ameerikas teda looduslikult ei
leidugi, küll aga aedades kasvatatuna. Mis siis temast kasu on? Oli juba juttu
sellest, et ussitatral on jäme omapärane risoom. Seesama risoom ongi taime kõige
väärtuslikum osa. Temast valmistatud jahust on tehtud isegi leiba. Rohkem
on see tuntud siiski ravivahendina. Selleks kogutakse ussitatra risoome sügisel,
lõigatakse neilt peened juured küljest ära ja kuivatatakse kiiresti. Saadud
ravivahendist võib teha nii pulbrit kui keedist. Ussitatart kasutatakse
peamiselt kõhulahtisuse ja düsenteeria korral ning ka limaskestade ning
igemete põletike raviks. Varem on ka usutud, et tal on &quot;ussihammustust&quot; raviv toime, kuid sellele ei maksaks liigselt loota.</p>
<p>Samas on ussitatra punakast risoomist valmistatud ka värvaineid ning isegi
tinti. Taime ilusad õied on aga nektaririkkad ning seega suurepäraseks mee
tooraineks mesilastele. Niisiis on ussitatar ilus, huvitav ja mitmeti kasulik niiskete
niitude taim.</p>
</font><div align="center"><center>

<table border="1" cellspacing="1">
  <tr>
    <td><a href="ussitatar2.htm" target="_self"><img src="images/Info1.jpg" border="0"
    width="125" height="31"></a></td>
  </tr>
</table>
</center></div>
</body>
</html>
