<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta http-equiv="Content-Language" content="et">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>harilik viirpuu - liigikirjeldus</title>
</head>

<body background="images/1HTtaust.gif" bgcolor="#FFFFFF">

<p align="center"><font color="#005300" size="4" face="Arial"><b><img
src="images/viirpuu.jpg" align="right" border="1" hspace="6" vspace="6" width="270"
height="200"></b><strong>Viirpuu</strong><br>
</font><font color="#005300" size="3" face="Arial"><em><strong>(Crataegus)</strong></em><br>
türnpuu, jahumarjapuu, kihvtimari, luupuu, lõmmupuu</font></p>

<font FACE="Arial" SIZE="2">
<p>Viirpuu on maailma üks liigirohkemaid taimeperekondi. Tema liike arvatakse
olevat üle tuhande, kuid neid tekib pidevalt juurde. Viirpuu erinevad liigid
ristuvad omavahel kergesti ja annavad raskestimääratavaid kahe liigi
vahepealsete tunnustega taimi. Ka Eestis on viirpuu sageli kohatav kõrge põõsas
või harvem madal puu. Peamiselt näeme teda siiski parkides ja aedades, kus võib
leida üle kuuekümne liigi. Looduslikult kasvab Eestis (peamiselt lääneosas)
kümmekond liiki. Mõned neist on aga tekkinud Eestis ja levinud ka ainult siin
– pole kusagil mujal maailmas. Sellised on näiteks saaremaa viirpuu ja viidumäe
viirpuu. Tavalisem on Eestis harilik viirpuu. Enamasti kasvavad kõik viirpuud
kas valgusküllasel aasal või salumetsa serval.</p>
<p>Siiski on selle mitmekesise ja kiiresti muutuva perekonna liikidel ka ühtteist
ühist. Kõigil neil on korrapärased viie kroonlehega õied. Neil õitel aga on
alati üsna ebameeldiv lõhn. Viljaks on õunvili, millel on lihakas kest.
Vahel on see söödav, kuid mõnikord õhuke ja mõru. Hariliku viirpuu viljad
on suured ja veidi jahuse maitsega, seetõttu on talle rahva poolt ka
jahumarjapuu nimeks antud. Need marjad on kasutamist leidnud kosutava söögipoolisena,
aga ka ravimina. Ravimiseks sobivad sama hästi ka õied. Need mõjuvad eelkõige
südamele. Viirpuust on abi saadud mitmesuguste südamehäirete ja liiga kõrge
vererõhu puhul. Näiteks võtta üks supilusikatäis õisi klaasi keeva vee kohta,
lasta mõni minut tõmmata ja jook valmis. Seda tuleb juua jahutatult, lonkshaaval
klaas päevas südamekloppimise, kõrge vererõhu, peapöörituse ja peavalu
korral. Marju võib samal otstarbel tarvitada kas toorelt, kuivatatult või
teena. Tee aseainena on kasutatud ka noori lehti.</p>
<p>Huvitav on ka viirpuu puit. See on kollast või punast värvi, kõva ja
raske, mistõttu on viirpuu osa rahvapäraseid nimesid luupuust ja kontpuust lähtuvad.
Puit sobib hästi väikeste iluesemete nikerdamiseks ja jalutuskeppideks. Koort,
lehti ja juuri võib edukalt kasutada riide kollaseks värvimisel.</p>
<p>Viirpuu omab peamiselt tähtsust ilupuuna. Teda võib istutada nii üksikuna,
rühmana kui ka hekina. Ta laseb end vabalt pügada ja suured astlad okstel
muudavad heki läbimatuks kaitsemüüriks. Astlad on tekkinud varrest.
Selles võite veenduda, püüdes ühte neist ära tõmmata: ta tuleb koos koore
ja puiduga. Eriti ilusad on viirpuud kevadel õitsemise ja sügisel viljade
valmimise ajal. Õied on sagedamini valged, kuid iluvormidel ka kollased,
roosad, punased kuni peaaegu mustad, sageli täidisõielised ja alati suurtes
kobarates. Viljad võivad olla punased, mustad või kollased. Viirpuul on ka
kaunis lehestik: mõnikord tugevasti läikiv, teinekord huvitava värvi või kujuga.</p>
</font>
<div align="center"><center>

<table border="1" cellspacing="1">
  <tr>
    <td><a href="viirpuu2.htm" target="_self"><img src="images/Info1.jpg" border="0"
    width="125" height="31"></a></td>
  </tr>
</table>
</center></div>
</body>
</html>
