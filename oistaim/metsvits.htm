<!DOCTYPE html PUBLIC "-//IETF//DTD HTML//EN">
<html>
  <head>
    <meta http-equiv="content-type" content="text/html; charset=windows-1257">
    <meta name="GENERATOR" content="Microsoft FrontPage 4.0">
    <title>harilik metsvits - liigikirjeldus</title>
  </head>
  <body bgcolor="#FFFFFF" background="images/1HTtaust.gif">
    <p align="center"><img src="images/metsvits.jpg" hspace="6" height="271" width="200"
        vspace="6" border="1" align="right"><font face="Arial" size="4" color="#005500"><b>
        </b><strong>Harilik
          metsvits</strong><br>
      </font><font face="Arial" size="3" color="#005500"><em><strong>(Lysimachia
            vulgaris)</strong></em><br>
        liht metsvits, maaviharohud, metskanep, punaserohi, pajunaine</font></p>
    <font face="Arial" size="2">
      <p>Hämarates metsades ja võsastikes kohtab erksaõielisi taimi harva.
        Harilik metsvits on üks vähestest. Tema õied on kuldkollased ja kuna
        need on hulgakaupa suurde õisikusse koondunud, paistavad hästi silma.
        Peale hariliku metsvitsa, kes on suur, kuni meetrikõrgune taim, kasvab
        meil ka roomav metsvits. Viimane on madal, maad mööda roomav, ümarate
        lehtedega taim, seega harilikust metsvitsast hoopis erinev. Siiski, õied
        on neil väga sarnased, suured ja kuldkollased. Roomavat metsvitsa
        kasvatakse kattetaimena aedades ja kalmistutel, sageli kasvab ta muru
        sees, kus talub väga hästi niitmist - tema roomavad varred jäävad
        lihtsalt niiduki lõiketereast madalamale.</p>
      <p>Harilik metsvits on suurekasvuline püstise varrega tavaline metsataim.
        Segamini läheb ta väheste liikidega, vahest ainult <a href="kuldvits.htm"
          style="color: #005500">kuldvitsaga</a>.
        Kuldvitsal on ju samuti kuldkollased õied ja püstised tumeroheliste
        lehtedega
        varred. Sageli tekitab üht neist kahest nähes kahtlust nende liikide
        nimede
        sarnasus – mõlemad ühed vitsad. Olgu siis välja toodud nende peamised
        erinevused. Metsvitsa lehed asetsevad erinevalt kuldvitsa omadest
        tavaliselt
        varrel kolme- või neljakaupa männases, kuldvitsal vahelduvalt. Metsvitsa
        õitel on suured kuldkollased kroonlehed, kuldvitsa korvõisikud koosnevad
        paljudest väikestest kuldkollastest õitest.</p>
      <p>Metsvitsa lehed meenutavad natuke pajuvaagi, põdrakanepi või mõne paju
        lehti. Lehtede sarnasusest paju lehtedega on ta saanud rahvapäraseid
        nimesid, näiteks metskanep ja pajunaine. Enamik metsvitsa nimedest
        kajastavad tema raviomadusi. Maaviharohtusid anti hakatuste ja vistrike
        vastu. Hakatusteks peeti selliseid vistrike, mis tekkisid näiteks saunas
        käies või maapinnal istudes. Mõnel pool on metsvitsaga ravitud
        südamerabandust, teda on kasutatud paisete korral, verejooksu
        peatamiseks, palaviku alandamiseks ja skorbuudi vastu. Metsvitsa on
        kasutatud ka kariloomade arstimisel.</p>
      Peale selle saadi hariliku metsvitsa rohtsetest ja maa-alustest osadest
      värvi nii villa kui juuste värvimiseks. Olenevalt taime töötlemisest saadi
      väga erinev värvus kollasest mustani. Üks huvitav kasutusala on metsvitsal
      veel olnud. Nimelt põletati teda talu siseruumides. Suits mõjub hukutavalt
      kärbestele ja nii vabaneti ka seinapragudesse pugenud kärbestest.</font>
    <div align="center">
      <center>
        <table cellspacing="1" border="1">
          <tbody>
            <tr>
              <td><a href="metsvits2.htm" target="_self"><img src="images/Info1.jpg"
                    height="31" width="125" border="0"></a></td>
            </tr>
          </tbody>
        </table>
      </center>
    </div>
  </body>
</html>
