<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta http-equiv="Content-Language" content="et">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>kähar sulgsammal - liigikirjeldus</title>
</head>

<body background="images/1HTtaust.gif" bgcolor="#FFFFFF">

<p align="center"><img src="images/k-sulgsammal.jpg" width="270" height="200"
align="right" border="1" hspace="6" vspace="6"><font color="#005500" size="4" face="Arial"><strong>Kähar
sulgsammal</strong><br>
</font><em><strong><font color="#005500" size="3" face="Arial">(Ctenidium molluscum)</font></strong></em></p>

<p><font FACE="Arial" SIZE="2">Kähar sulgsammal on meil küll üpris harilik,
kuid igal pool teda ei kasva. Tal on üks range nõudmine pinnase suhtes: see
peab olema lubjarikas. Nii võime käharat sulgsammalt kohata vahel massiliselt
näiteks Põhja- ja Lääne-Eesti paepealsetel niitudel või hõredates metsades
ning isegi lubjakiviklibusel lageda rannaalal. Meelsasti kasvab kähar
sulgsammal ka lubjakivist pankrannikul. Teda otsides peab arvestama, et ta on küllaltki
niiskuselembene. Kogutud niiskuse oskab kähar sulgsammal suurepäraselt ära
kasutada. Nii kasvab ta kuni kümne sentimeetri pikkuseks rohkete okstega väga
kaharaks taimeks. Selline kohev välimus on andnud sellele taimele ka liiginime
– “kähar”.</p>

<p>Kuid nime teine poolgi on tulnud ilmselt välimusest. Meenutab ju sulgsambla
taim ilusat linnusulge. Tema vars on tihedalt täis oksi, mis asetsevad ülima
korrapäraga ühes kihis. Omapärane on ka reeglipärasus, kuidas muutub nende
okste pikkus. Sulgsambla alumised oksad on lühikesed, keskkohas muutuvad nad
pikemaks ja keskkohast veidi kõrgemal hakkavad taas lühenema. Sellisena
meenutab kähar sulgsammal veidi lehviksammalt, kuid viimane ei ole nii läikiv
ja kollakas. Kähar sulgsammal on kaunilt läikivkollane või kuivanult isegi
kuldpruun. Teise hea eristamistunnuse leiate, kui katsute nii käharat
sulgsammalt kui ka <a href="lehvik.htm" style="color: #005500">lehviksammalt</a>.
Selgub, et lehviksammal on väga jäik ja üldse ei paindu, justkui oleks tärgeldatud.
Seevastu kähar sulgsammal on väga pehme. Võib ütelda, et temast moodustub
meie looduse üks pehmemaid samblavaipu. Siiski ei tasu harilikult selle peale
ettevaatamatult pikali visata, sest sulgsammal eelistab ju niiskemaid kasvukohti
ja nii võib juhtuda, et saate mõnusa kuiva puhkehetke asemel hoopis märjad
riided.</p>
<p>Käharat sulgsammalt eristab lehviksamblast veel see, et ta haruneb
tegelikult rohkem, kui esmapilgul paista võib. Need ilusad korrapärased taimed,
mida samblavaipa vaadates näeme, võivad omavahel tegelikult ühenduses olla.
Kui üks taim üles tõmmata, siis võib näha, et ta ei ulatu mitte kuigi sügavale,
vaid enne tuleb vastu ristipidine peavars. Niisiis on kähar sulgsammal ehitanud
endale ühe keerulise, kuid korrapärase ja ilusa süsteemi.</p>
</font>
<div align="center"><center>

<table border="1" cellspacing="1" bordercolor="#C0C0C0" bordercolordark="#808080"
bordercolorlight="#FFFFFF">
  <tr>
    <td><a href="ksulgsamm2.htm" target="_self"><img src="images/Info1.jpg" border="0"
    width="125" height="31"></a></td>
  </tr>
</table>
</center></div>
</body>
</html>
