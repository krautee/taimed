<!DOCTYPE html PUBLIC "-//IETF//DTD HTML//EN">
<html>
  <head>
    <meta http-equiv="content-type" content="text/html; charset=windows-1257">
    <meta http-equiv="Content-Language" content="et">
    <meta name="GENERATOR" content="Microsoft FrontPage 4.0">
    <meta name="ProgId" content="FrontPage.Editor.Document">
    <title>turbasammal - liigikirjeldus</title>
  </head>
  <body bgcolor="#FFFFFF" background="images/1HTtaust.gif">
    <p align="center"><img src="images/turbasammal.jpg" align="right" hspace="6"
        height="270" width="200" vspace="6" border="1"><b><font face="Arial" size="4"
          color="#005500"> Turbasammal<br>
        </font><font face="Arial" size="3" color="#005500"><i>(Sphagnum)</i></font></b></p>
    <p><font face="Arial" size="2">Turbasamblad on nii tavalised ja lihtsalt
        äratuntavad, et neid teab ilmselt juba iga koolilaps. Turbasambla liike
        on Eestis 38, kuid nad on väga sarnased ja nende määramine nõuab
        mikroskoopi ning seetõttu kõneleme siinkohal turbasambla perekonnast.
        Turbasamblaid iseloomustavad valkjas või punakas värvus ja kimpudena
        asetsevad oksad. Valkjas värvus tuleb hästi ilmsiks vaid kuivadel
        taimedel. Seda seepärast, et valge värv on tingitud rohketest õhuga
        täidetud rakkudest turbasammalde lehtedes. Kui niiskust on piisavalt,
        siis imatakse need rakud vett täis. Muidu võib turbasambla värvus
        kõikuda erkrohelisest kuni tumepunase või pruunini. Vett võib
        turbasambla taim endasse imeda aga kümme kuni kakskümmend korda rohkem,
        kui ta ise kaalub. See on võimalik tänu kahele eripärale. Esiteks on tal
        eelpool nimetatud veekogumisrakud. Teiseks aga moodustub huvitav süsteem
        varte ja osade okste ning lehtede vahel. Need on üksteisest täpselt nii
        kaugel, et vesi jääb nende vahele pidama ja säilib seal kuivemateks
        perioodideks. Nii pole turbasammaldele ajutised kuivaperioodid ohtlikud,
        küll aga näiteks kuivendamine.</font></p>
    <font face="Arial" size="2">
      <p>Sellist suurepärast imemisvõimet on inimesed ka mitmeti ära kasutanud.
        Näiteks aitab turbasammal hädast välja, kui teil on lahtise haavaga
        vigastus, aga pole parajasti vatti või sidet käepärast. Seejuures ei
        tasu samblatutti karta: ta on praktiliselt puhas, kuna happelises
        keskkonnas ei ela peaaegu keegi. Muide, turbasamblad muudavad oma
        elukeskkonda veel happelisemaks ja tõrjuvad niimoodi enda kõrvalt teised
        taimed minema. Nii näemegi turbarabas vaid väheseid teisi taimi: <a href="soovilt.htm"
          style="color: #006000">soovildikut</a>, <a href="rksamm.htm" style="color: #006000">raba-karusammalt</a>,
        <a href="../oistaim/johvikas.htm" style="color: #006000">jõhvikat</a>, <a
          href="../oistaim/kyyvits.htm" style="color: #006000">küüvitsat</a>, <a
          href="../oistaim/valgenokkh.htm" style="color: #006000">nokkheina</a>
        ja veel mõningaid.</p>
      <p>Turbasambla imemisvõime võite aga appi võtta ka siis, kui teile ei
        meeldi, et hommikul on teie toaaknad udused või jäälilledega kaetud.
        Selleks asetage kuiv turbasammal aknaklaaside vahele. Turbasammal imeb
        korralikult kõik niiskuse endasse. Suure niiskuseimamisvõime tõttu
        kasutatakse peamiselt turbasamblast moodustunud turvast ka kariloomadele
        allapanekuks. Turvast võib kasutada lihtsalt küttematerjalina: kas nii,
        nagu ta rabast üles võttes on, või siis tihedaks briketiks
        kokkupressituna. Kuid hoopis suurem väärtus on turbal keemiatööstuse
        toorainena või turbamudal tervistavate vannide tegemisel.</p>
    </font><font face="Arial" size="2">
      <p>Kuidas turvas tekib? Nagu teada, pole sammaldel juuri ja nad kasvavad
        pidevalt ülemisest otsast ning alumises osas samal ajal kõdunevad.
        Turbasammal kasvab otse ülespoole, allapoole jääb aga tihe kiht
        kõdunenud turbasammaldest. Loomulikult peavad koos turbasamblaga
        kõdunema ka teised rabataimed, nii et turvas tekib ka neist. Kuna
        tihedas turbakihis jääb peagi õhku väheseks, siis ei lagune aga
        taimeosad rabas täielikult ja ei teki mitte muld, vaid just turvas. See
        koosneb poollagunenud taimeosadest. Nii muudkui turbakihid pakseneb
        aastast aastasse. Eesti rabades kasvab turbakiht enamasti kuni 1 mm
        aastas, kuid aastatuhandete jooksul on ta päris tüsedaks saanud. Meie
        kõige paksema turbakihi paksuseks hinnatakse 16,6 meetrit, rabades
        keskmiselt on see siiski kolm kuni neli meetrit. Võrdluseks olgu öeldud,
        et maailma pakseim turbakiht on teada Kreekast Philippi rabast, kus
        selle paksuseks on mõõdetud 190 m. Turvas on Eesti üks väärtuslikemaid
        maavarasid: maailmas on vähe riike, kus teda leiduks sama palju kui
        meil. Kuid meiegi turbarabasid ähvardab kuivendamine. Seega peame
        hoolega hoidma oma üht suurimat loodusrikkust ja jälgima, et
        majandusliku tegevuse käigus meie rabasid üleliia ei kahjustataks.</p>
    </font><font face="Arial" size="2"> </font>
    <div align="center">
      <center>
        <table bordercolordark="#808080" bordercolorlight="#FFFFFF" cellspacing="1"
          bordercolor="#C0C0C0" border="1">
          <tbody>
            <tr>
              <td><a href="turbas2.htm" target="_self"><img src="images/Info1.jpg"
                    height="31" width="125" border="0"></a></td>
            </tr>
          </tbody>
        </table>
      </center>
    </div>
  </body>
</html>
