<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta http-equiv="Content-Language" content="et">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>harilik lühikupar - liigikirjeldus</title>
</head>

<body background="images/1HTtaust.gif" bgcolor="#FFFFFF">

<p align="center"><b><font color="#005500" size="4" face="Arial"><img
src="images/lyhikupar.jpg" align="right" border="1" hspace="6" vspace="6" width="270"
height="200"> Harilik lühikupar<br>
</font><font color="#005500" size="3" face="Arial"><i>(Brachythecium rutabulum)</i></font></b></p>

<p><font size="2" face="Arial">Harilik lühikupar on meie lühikupardest kõige
tavalisem. Teistest lühikupardest eristab teda eelkõige lopsakam kasv, ka tema
lehed on suhteliselt suured. Mis tähendab lühikupra kohta &quot;suured&quot;?
Kuna lühikuprad on üldse ühed väikesed samblad, siis on hariliku lühikupra
paari-kolme millimeetri pikkused lehed tõesti suured. Kogu hariliku lühikupra
taime pikkus on aga enamasti alla kümne sentimeetri. Seejuures on taim üles
ehitatud nii, et peavars roomab mööda kasvupinnast ja sellest tõusevad väikeste
vahemaade järel ülespoole tugevad oksad.</p>

<p>Harilik lühikupar on väga leplik liik ja ta võib kasvada väga erinevates
kohtades. Teda leidub nii maapinnal niiskemates lohkudes kui ka kändudel ja
puujuurtel ning isegi kividel. Kividest eelistab ta graniiti. Seejuures ei
pea kivile mulda olema sattunud. Suurema osa vajalikust toidust saab lühikupar
kätte vihmaveest ja koos sellega allalangevast tolmust, mis õhus lendab.
Harilikul lühikupral on kasvukohale vaid üks arvestatavam nõue: see ei tohi päikesele
liiga avatud kohas olla. Kuuma päikese käes võib sammal kergesti närbuda ja
hukkuda. Olenevalt kasvukohast võib muutuda ka hariliku lühikupra välimus.
Teda võib pidada meie üheks vormirohkemaks samblaliigiks. Kui ta kasvab
kividel, kus on vähe toitu, siis on ka tema kasv nadi: taeva poole tõusevad
vaid vähesed oksaharud, kes püüavad kõigest väest levimiseks vajalikke
eoseid toota. Kuid kui lühikupar on sattunud viljakamale mullale parajalt
niiskesse ja veidi happelise pinnasega kohta, siis on ka kasv hoopis teine. Sel
juhul haruneb üks taim üpris rikkalikult ning eoseidki valmib rohkem.</p>
<p>Miks on aga selle sambla nimeks lühikupar? Eks ilmselt seepärast, et tema
eoskupar peaks olema kuidagi eriliselt lühike. Tegelikult ei ole lühikuparde
eoskuprad oluliselt teiste sammalde omadest lühemad, nad on vaid veidi ümaramad,
mitte nii piklikud. Kui mõnel lühikupral on eoskupart kandev harjas lühem kui
enamikel teistel sammaldel, siis hariliku lühikupra kohta ei saa isegi seda ütelda.
Tema harjas kasvab välja pinnasel roomavast varrest ja ulatub veel veidi üle püstiste
okstegi. Seega on ta lühike vaid juhul, kui me ei vaevu kaevuma tema harjase
alguskohani.</p>
</font>
<div align="center"><center>

<table border="1" cellspacing="1" bordercolor="#C0C0C0" bordercolordark="#808080"
bordercolorlight="#FFFFFF">
  <tr>
    <td><a href="lkupar2.htm" target="_self"><img src="images/Info1.jpg" border="0"
    width="125" height="31"></a></td>
  </tr>
</table>
</center></div>
</body>
</html>
