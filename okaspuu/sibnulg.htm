<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=windows-1257">
<meta http-equiv="Content-Language" content="et">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>siberi nulg - liigikirjeldus</title>
</head>

<body background="images/1HTtaust.gif" bgcolor="#FFFFFF">

<p align="center"><font face="Arial" size="4" color="#005500"><img
src="images/sibnulg.jpg" align="right" border="1" hspace="6" vspace="6" width="200"
height="270"><strong>Siberi nulg</strong></font><br>
<em><font face="Arial" size="3" color="#005500"><strong>(Abies sibirica)</strong></font></em></p>

<p ALIGN="left"><font FACE="Arial" SIZE="2">Looduslikult ei kasva Eestis ühtegi
nulgu, kuid parkides võib neid ilusate okaste tõttu sageli kohata. Kõige
tavalisemad meil on siberi ja palsaminulg. Kõige suuremad ja vanemad on aga kõik
siberi nulud. Eestisse toodi neid kasvama juba XIX sajandi algul.</p>

<p>Loodust mittetundev inimene võib nulu kuusega segi ajada, sest mõlemal on
okkad võrsel ühekaupa. Tegelikult on neil kahel aga palju erinevat. Kõigepealt
on nulu okkad alati lapikud ja alt enamasti valkjad. Valkjaks teevad okka õhulõhed:
pisikesed avad, mille kaudu pääsevad õhk ja vesi okkasse ning sealt välja.
Eesti <a href="kuusk.htm" style="color: #005500">harilikul kuusel</a> on okkad
neljakandilised ja vähemärgatavate õhulõhedega. Kuid pargis jalutades võib
harva kohata ka samasuguste okastega kuuske. Nüüd peame appi võtma teised
tunnused. Kui kusagilt on leida üks kuivanud oks, millelt on okkad varisenud,
siis on vahe selge. Kuusel jäävad okastest järgi väikesed teravad kühmukesed,
nulu oks jääb aga täiesti siledaks. See on seepärast, et nulu okkad kinnituvad väikese
laia padjakese abil. Kuid on veel üks hea tunnus, mille poolest erinevad kõik
meie okaspuud. Neil kõigil on erineva kujuga pungad. Nulu pungad on väikesed
ja ümarad ning alati on kaetud paksu vaigukorraga. Nii paistavad need heledalt
kollakasvalkjad.</p>
<p>Kõige sagedamini kasutatakse siberi nulgu haljastuses. Kuid siin on tema
kasutusvõimalused piiratud, sest linna pole teda mõtet istutada. Mürgiste
gaaside ja tahma tõttu hakkab nulg kiratsema ning ei näe hea välja. Puhtama õhuga
kohas aga ei peida ta oma ilu ja hiilgust, vaid tõuseb kõrge ja sihvakana
taeva poole. Teda võib kasutada ka suure elavmüüri tegemiseks, sest laseb end
kärpida ilma et kiratsema hakkaks. Levinud on mitmed siberi nulu iluvormid.</p>
<p>Kuid nulust on muudki kasu. Laialt tuntud on nuluõli. Seda kasutatakse nii
tehnikas, parfümeerias kui ka meditsiinis. Temale võlgnevad tänu mitmed metsa
lõhna meenutavad lõhnaained, värske õhu lõhna toob tuppa ka lihtsalt avatud
nuluõlipudel. Nuluõli valmistatakse puu okastest, mis püsivad puul kauem kui
Eesti kodumaiste okaspuude omad, 8...11 aastat. Kuid huvitav on ka nii siberi
kui palsaminulu koor. See sisaldab arvukalt vaigumahuteid. Kes ei usu, see mingu
puu juurde, otsigu üles mõni muhk tüvel ja vajutagu: sealt väljub kleepuv
vaik. Seda vaiku kasutatakse nulupalsami tootmiseks. Vähem kasutamist on
leidnud ka nulu kerge puit. Eelkõige tehakse temast paberit.</p>
</font><div align="center"><center>

<table border="1" cellspacing="1">
  <tr>
    <td><a href="sibnulg2.htm" target="_self"><img src="images/Info1.jpg" border="0"
    width="125" height="31"></a></td>
  </tr>
</table>
</center></div>
</body>
</html>
